<!DOCTYPE html>

<html xmlns="http://www.w3.org/1999/xhtml">

<head>

<meta charset="utf-8">
<meta http-equiv="Content-Type" content="text/html; charset=utf-8" />
<meta name="generator" content="pandoc" />
<link rel="shortcut icon" href="favicon.ico">


<meta name="author" content="Erol Taymaz" />


<title>Yenilik Kavramı ve Yenilik Politikaları</title>

<script src="site_libs/header-attrs-2.28/header-attrs.js"></script>
<script src="site_libs/jquery-3.6.0/jquery-3.6.0.min.js"></script>
<meta name="viewport" content="width=device-width, initial-scale=1" />
<link href="site_libs/bootstrap-3.3.5/css/cosmo.min.css" rel="stylesheet" />
<script src="site_libs/bootstrap-3.3.5/js/bootstrap.min.js"></script>
<script src="site_libs/bootstrap-3.3.5/shim/html5shiv.min.js"></script>
<script src="site_libs/bootstrap-3.3.5/shim/respond.min.js"></script>
<style>h1 {font-size: 34px;}
       h1.title {font-size: 38px;}
       h2 {font-size: 30px;}
       h3 {font-size: 24px;}
       h4 {font-size: 18px;}
       h5 {font-size: 16px;}
       h6 {font-size: 12px;}
       code {color: inherit; background-color: rgba(0, 0, 0, 0.04);}
       pre:not([class]) { background-color: white }</style>
<script src="site_libs/navigation-1.1/tabsets.js"></script>




<style type="text/css">
h1 {
  font-size: 34px;
}
h1.title {
  font-size: 38px;
}
h2 {
  font-size: 30px;
}
h3 {
  font-size: 24px;
}
h4 {
  font-size: 18px;
}
h5 {
  font-size: 16px;
}
h6 {
  font-size: 12px;
}
.table th:not([align]) {
  text-align: left;
}
</style>

<link rel="stylesheet" href="css/html_styles.css" type="text/css" />

</head>

<body>

<style type = "text/css">
.main-container {
  max-width: 1170px;
  margin-left: auto;
  margin-right: auto;
}
code {
  color: inherit;
  background-color: rgba(0, 0, 0, 0.04);
}
img {
  max-width:100%;
  height: auto;
}
.tabbed-pane {
  padding-top: 12px;
}
button.code-folding-btn:focus {
  outline: none;
}
</style>


<style type="text/css">
/* padding for bootstrap navbar */
body {
  padding-top: 51px;
  padding-bottom: 40px;
}
/* offset scroll position for anchor links (for fixed navbar)  */
.section h1 {
  padding-top: 56px;
  margin-top: -56px;
}

.section h2 {
  padding-top: 56px;
  margin-top: -56px;
}
.section h3 {
  padding-top: 56px;
  margin-top: -56px;
}
.section h4 {
  padding-top: 56px;
  margin-top: -56px;
}
.section h5 {
  padding-top: 56px;
  margin-top: -56px;
}
.section h6 {
  padding-top: 56px;
  margin-top: -56px;
}
</style>

<script>
// manage active state of menu based on current page
$(document).ready(function () {
  // active menu anchor
  href = window.location.pathname
  href = href.substr(href.lastIndexOf('/') + 1)
  if (href === "")
    href = "index.html";
  var menuAnchor = $('a[href="' + href + '"]');

  // mark it active
  menuAnchor.parent().addClass('active');

  // if it's got a parent navbar menu mark it active as well
  menuAnchor.closest('li.dropdown').addClass('active');
});
</script>


<div class="container-fluid main-container">

<!-- tabsets -->
<script>
$(document).ready(function () {
  window.buildTabsets("TOC");
});
</script>

<!-- code folding -->






<div class="navbar navbar-inverse  navbar-fixed-top" role="navigation">
  <div class="container">
    <div class="navbar-header">
      <button type="button" class="navbar-toggle collapsed" data-toggle="collapse" data-bs-toggle="collapse" data-target="#navbar" data-bs-target="#navbar">
        <span class="icon-bar"></span>
        <span class="icon-bar"></span>
        <span class="icon-bar"></span>
      </button>
      <a class="navbar-brand" href="index.html">EROL TAYMAZ</a>
    </div>
    <div id="navbar" class="navbar-collapse collapse">
      <ul class="nav navbar-nav">
        <li>
  <a href="Blog.html">Blog</a>
</li>
<li>
  <a href="Presentations.html">Presentations</a>
</li>
<li>
  <a href="Publications.html">Publications</a>
</li>
<li>
  <a href="Courses.html">Courses</a>
</li>
<li>
  <a href="CV.html">CV</a>
</li>
<li>
  <a href="Contact.html">Contact</a>
</li>
      </ul>
      <ul class="nav navbar-nav navbar-right">
        
      </ul>
    </div><!--/.nav-collapse -->
  </div><!--/.container -->
</div><!--/.navbar -->

<div class="fluid-row" id="header">



<h1 class="title toc-ignore">Yenilik Kavramı ve Yenilik
Politikaları</h1>

	
						<date>Erol Taymaz
							  • 17 Ağustos 2016
						</date><br/>
			
	
</div>

<div id="TOC" class="col-ls">
<h3>İçindekiler</h3>
<ul>
<li><a href="#giriş" id="toc-giriş">Giriş</a></li>
<li><a href="#yeniliğin-kavramsallaştırılması"
id="toc-yeniliğin-kavramsallaştırılması">Yeniliğin
kavramsallaştırılması</a></li>
<li><a href="#yenilik-sistemleri" id="toc-yenilik-sistemleri">Yenilik
sistemleri</a></li>
<li><a href="#yenilik-metrikleri" id="toc-yenilik-metrikleri">Yenilik
metrikleri</a></li>
<li><a href="#yeniliklerin-etkileri"
id="toc-yeniliklerin-etkileri">Yeniliklerin etkileri</a></li>
<li><a href="#yenilik-politikaları"
id="toc-yenilik-politikaları">Yenilik politikaları</a></li>
<li><a href="#türkiye-ve-yenilikçilik"
id="toc-türkiye-ve-yenilikçilik">Türkiye ve yenilikçilik</a></li>
<li><a href="#kaynaklar" id="toc-kaynaklar">Kaynaklar</a></li>
<li><a href="#notlar" id="toc-notlar">Notlar</a></li>
</ul>
</div>

		<div class="col-rb">
		<div id="section" class="section level5">
<h5></h5>
<blockquote>
Innovations … at first are ill-shapen … [They] are like strangers … what
is settled by custom … is fit … whereas new things piece not so well …
They trouble by their inconformity. [Yet,] he that will not apply new
remedies, must expect new evils … A forward retention of custom, is as
turbulent a thing as an innovation.(Francis Bacon, <i>Of Innovation</i>,
1625).
</blockquote>
</div>
<div id="giriş" class="section level2">
<h2>Giriş</h2>
<p>Yenilik (inovasyon / innovation) kavramı son yıllarda iş dünyası ve
akademide en hızlı yaygınlaşan kavramlardan biridir. İktisat ve işletme
gibi ekonomi politikaları ve stratejileri ile ilişkili alanların yanı
sıra, modadan sanata kadar çok farklı alanlarda da “inovasyon” artık
anahtar kavram haline gelmiştir. Bu yaygın kullanım sonucu hem kavramın
kapsamı çok genişlemekte, hem de adeta tüm sorunları çözebilecek gizemli
bir araç haline getirilmektedir.</p>
<p>Bu çalışmada yenilik kavramının tarihsel gelişimi özetlenmekte,
yenilik tipleri ve metrikleri tanımlandıktan sonra, yeniliklerin
etkileri tartışılmaktadır.</p>
<p>Yenilik, ekonomi ve toplumsal gelişme açısından belirleyici önemde
görüldüğü için pek çok ülkede yenilikleri teşvik edici kamu politikaları
uygulanmaktadır. Bu nedenle yenilik politikalarının kuramsal arkaplanı
ve yenilik politikalarına yaklaşımlar da değerlendirildikten sonra
politika araçları özetlenmiştir. Son olarak, Türkiye’nin yenilik
açısından uluslararası konumunu değerlendirmek üzere ülke düzeyindeki
bazı önemli yenilik verileri incelenmiştir.</p>
<p>“Innovation” kavramı için Türkçe iki terim kullanılmaktadır:
yenileşim ve yenilik. Türk Dil Kurumu’nun <i>Güncel Türkçe
Sözlük</i>’ünde yenileşim “değişen koşullara uyabilmek için toplumsal,
kültürel ve yönetimsel ortamlarda yeni yöntemlerin kullanılmaya
başlanması, yenilik, inovasyon” ve yenilik “yeni olma durumu; yeni olan
bir şeyin özelliği; eskimiş, zararlı veya yetersiz sayılan şeyleri yeni,
yararlı ve yeterli olanlarıyla değiştirme, teceddüt; yenileşim” olarak
eş anlamlı tanımlanmıştır.</p>
<p>“Innovation” kavramının kökenini de özetleyen Akalın (2007), bu
kavram için “hem yenileşmeyi, hem de iyileşmeyi” içerdiği için
“yenileşim” kavramının kullanılmasını önermektedir. Bu çalışmada
“innovation” kavramı için “yenilik” terimini kullanacağız, çünkü
Fransızcadan uyarlanan “inovasyon” terimi kavrama adeta “mistik” bir
hava vermektedir. “Yenileşim” terimi ise pasif bir süreç vurgusu
içermekte, sürecin öznesini (“innovator”) tanımlamaya olanak
tanımamaktadır (“yenileşimci”?). “Yenilik” ve “yenilikçi” terimleri ise
süreci, ürünü ve özneyi daha açık ve anlaşılır bir şekilde tanımladığı
için bu terim tercih
edilmiştir.<a class="sdfootnoteanc" href="#sdfootnote1sym" name="sdfootnote1anc"><sup>1</sup></a></p>
<p><br/></p>
</div>
<div id="yeniliğin-kavramsallaştırılması"
class="section level2 useMedImage">
<h2 class="useMedImage">Yeniliğin kavramsallaştırılması</h2>
<div id="yenilik-kavramının-evrimi" class="section level3">
<h3>Yenilik kavramının evrimi</h3>
<p>“Novation” kavramı Avrupa’da ilk kez 13. yüzyılda hukuk alanında
kullanılmaya başlandı. “Novation” borç sözleşmesinin yenilenmesi
anlamında kullanılıyordu. Kavram teknoloji ve sosyal bilimlerde 20.
yüzyıla kadar yaygın olarak kullanılmadı. Bu dönemde kavram “yeni”den
ziyade “değişim”i vurguluyordu ve kilise ve devlet yönetiminde değişim
olumsuzlandığı için “innovation” kavramı da olumsuz bir içeriğe sahipti
(kavramın kullanımı hakkında detaylı bir çalışma için bkz. Godin, 2008
ve 2015).</p>
<p>18. yüzyıl ortalarında İngiltere’de başlayan ve daha sonra Kıta
Avrupası ve Kuzey Amerika’ya yayılan Sanayi Devrimi ile birlikte,
yenilik ve değişim anlamı içeren kavramlar olumlu karşılanmaya başladı.
Bu dönemde, “invention” (buluş), özellikle de “technological invention”
kavramı yaygınlaşmaya başladı. Yeniliklerin yayılması anlamında
“imitation” kavramı da giderek olumlu bir içerik kazandı.</p>
<p>Smith, Ricardo ve Marx gibi 19. yüzyılın klasik iktisatçılarının
teknolojik gelişme (“teknolojik ilerleme”) ve yenilik kavramlarını ön
plana çıkarmalarına karşın, “innovation” kavramının olumlu bir içerikle
benimsenmesinde en önemli rolü şüphesiz Schumpeter oynamıştır.
Schumpeter 1911’de Almanca ve 1934’de İngilizce yayımlanan <i>Theory of
Economic Development </i>kitabında, yeniliklerin ekonomik gelişmenin
motoru olduğunu vurgulamıştır. Schumpeter, yenilik kavramı için
“innovation” terimi yerine “new combinations” (yeni birleşimler)
terimini kullanmış ve 5 yeni birleşimin önemli olduğunu belirtmiştir
(Schumpeter, 1983/1934):</p>
<ul>
<li>yeni ürünlerin üretilmesi</li>
<li>yeni üretim yöntemlerinin uygulanması</li>
<li>yeni organizasyon biçimleri (tekelci firmaların oluşumu veya
çöküşü)</li>
<li>yeni piyasaların açılması</li>
<li>yeni hammadde kaynaklarının temini</li>
</ul>
<p>Schumpeter’in bu önemli çalışması, 1942’de yayımladığı <i>Capitalism,
Socialism and Democracy</i> kitabının gölgesinde kalmıştır. “Yaşlı”
Schumpeter bu kitabında da yeniliklerin önemi vurgulamakta, fakat yenlik
sürecinin giderek büyük, oligopolistik firmalar tarafından yürütülen
rutin bir faaliyete dönüştüğünü belirterek, kapitalizmin kendi başarısı
sonucu sosyalizme dönüşeceğini söylemektedir. Bu önerme (büyük,
oligopolistik firmaların daha yenilikçi olduğu/daha fazla teknoloji
geliştirdiği tezi) daha sonra “Schumpeter hipotezi” olarak bilinecek,
1970’lerden başlayarak binlerce ampirik/ ekonometrik çalışmanın konusu
olacaktır.</p>
<p>“Innovation” kavramı ancak 2. Dünya Savaşı sonrası dönemde
yaygınlaşmıştır. 1950 ve 1960’larda yapılan çalışmalarda teknolojik
gelişme süreci lineer bir süreç olarak değerlendirilmiş, bilimsel
faaliyetler sonucu buluşların (“invention”) yapılacağı, bilimsel bilgi
ve buluşların firmalar tarafından yeni ürün ve süreçlere dönüştürüleceği
(“innovation”), daha sonra bu yeniliklerin diğer firmalar tarafından
benimseneceği, böylelikle yeniliklerin tüm ekonomiye yayılacağı
(“imitation”) kurgulanmıştır. Bu yaklaşıma göre teknolojik gelişme
süreci (bilimsel) buluş, (teknolojik) yenilik ve (ekonomik) yayılma
aşamalarından oluşmaktadır. Buluşlar temel araştırma faaliyetleri sonucu
gerçekleşirken, yenilikler uygulamalı araştırma ve geliştirme
faaliyetleri sonucu olmaktadır. Niteliği gereği, temel araştırma kamusal
kuruluşlar (üniversiteler ve kamu araştırma merkezleri) tarafından,
yenilikler de özel sektör tarafından gerçekleştirecektir.</p>
<p>Bu lineer bakış açısı, dönemin ekonomi politikalarını da
belirlemiştir. 1950’ler ve 1960’larda özellikle ABD’de bilim
politikaları ön plana çıkmış, devletin temel bilimlere yönelik aktif bir
bilim politikası uygulaması gerektiği önerilmiştir (bu dönemde uygulanan
bilim politikası Vannevar Bush’un hazırladığı ve 1945’de ABD Başkanı’na
sunulan <i>Science: The Endless Frontier</i> raporunda tanımlanmıştır,
bkz Bush, 1960/1945).</p>
<p>1973’de başlayan ve önceleri petrol fiyatlarındaki artıştan
kaynaklanan kısa dönemli bir kriz olarak algılanan ekonomik krizin uzun
dönemli olması ve tüm dünyayı etkilemesi, krizin etkileri ve uzun
dönemli ekonomi büyümenin kaynakları üzerine yeni çalışmaların
yapılmasını tetikledi. 1970’lerin sonlarından itibaren özellikle
ekonomik büyüme ve teknolojik gelişme arasındaki ilişkiler ve kamu
politikaları üzerine iktisat yazınında köklü bir dönüşüm yaşandı.
1982’de yayımlanan Nelson ve Winter’in <i>An Evolutionary Theory of
Economic Change</i> kitabı bu dönüşümün öncüllerinden biridir. Nelson ve
Winter’in çalışmaları ile “Genç” Schumpeter’in <i>Theory of Economic
Development</i> kitabındaki görüşleri tekrar gündeme geldi ve ekonomik
gelişmenin motoru olarak (teknolojik) yenilikler üzerinde durulmaya
başlandı. Bu dönemdeki çalışmaların iki önemli katkısı oldu.</p>
<p>İlk olarak, teknolojik gelişme sürecinin</p>
<p><strong>buluş → yenilik → yayılma (invention → innovation →
imitation)</strong></p>
<p>şeklinde lineer bir süreç olmadığı, teknolojik gelişme sürecinin
farklı aşamaları arasında geri beslemeler olduğu, yeniliklerin buluşları
tetiklediği/kolaylaştırdığı, yayılma sürecinin basit/pasif bir kopyalama
süreci olmadığı, yayılma sürecinde de ürün ve süreçlerde yeniliklerin
yapıldığı, talebin ve kullanıcı bilgisinin yenilikler açısından önemli
olduğu anlaşıldı ve teknolojik gelişme süreci karşılıklı etkileşimlerden
oluşan bir süreç olarak kavramsallaştırıldı.</p>
<p>Ünlü teknoloji tarihçisi Rosenberg’in vurguladığı gibi lineer model
akademik yazında 1980’lerde tamamen terkedildi (Rosenberg, 1994) ve
yerini evrimci/Schumpeterci yaklaşımın geliştirdiği zincirleme-bağlantı
modeli ve sistem yaklaşımına bıraktı (bu konuda öncü çalışmalardan için
bkz. Kline ve Rosenberg, 1986; Freeman, 1987). Yeni yaklaşımda temel
kavram “innovation” oldu. Teknolojik gelişme sürecinin farklı aşamaları
arasındaki etkileşimlerin yoğunluğu ve iç-içe geçişler,
buluş/yenilik/yayılma aşamaları arasındaki sınırları bulanıklaştırdığı
için “innovation” kavramı giderek tüm teknolojik gelişme sürecini
kapsayacak şekilde kullanılmaya başlandı.</p>
<p>Teknolojik gelişme kuramındaki gelişmelere paralel olarak, kamu
politikalarında da önemli dönüşümler yaşandı. “Bilim politikaları”
vurgusu yerine “teknoloji politikaları” ön plana çıktı. Teknolojik
gelişme sürecinin bir sistem içerisinde ele alınmasına bağlı olarak da,
özellikle 2000’li yılların başlarından itibaren “yenilik politikası”
kavramı daha çok rağbet görmeye başladı.</p>
<p>Burada kısaca özetlediğimiz süreçler, temel kavramların kullanım
sıklığına da yansımaktadır. Şekil 1’de “innovation”, “invention” ve
“imitation” sözcüklerinin 1700-2008 döneminde İngilizce kitaplarda
kullanım sıklığı
görülmektedir.<a class="sdfootnoteanc" href="#sdfootnote2sym" name="sdfootnote2anc"><sup>2</sup></a>
1750’den sonra, Sanayi Devrimi ile birlikte, “invention” ve “imitation”
sözcüklerinin kullanım sıklığı hızla artmıştır. Bu iki sözcüğün
kullanımı 1780’lerden sonra günümüze kadar tedrici olarak azalırken,
“innovation” sözcüğünün kullanımı 1970’lerden sonra hızlı bir şekilde
yükselmiştir.</p>
<p><strong>Şekil 1.</strong> Google Books’da “innovation”, “invention”
ve “imitation” sözcüklerinin kullanım oranları</p>
<p><img src="img/yenilik/Yenilik%20Sekil%201.png" alt="yenilik-sekil-1" /><br />
<i>Not:</i> Düşey eksen “innovative+innovation”, “inventive+invention”
ve “imitative+imitation” sözcüklerinin Google Books veritabanında
yıllara göre kullanım oranlarıdır (x10<sup>6</sup>)</p>
<p><strong>Şekil 2.</strong> Google Books’da “science policy”,
“technology policy” ve “innovation policy” sözcüklerinin kullanım
oranları</p>
<p><img src="img/yenilik/Yenilik%20Sekil%202.png" alt="yenilik-sekil-2" /><br />
<i>Not:</i> Düşey eksen ilgili sözcüklerinin <i>Google Books</i>
veritabanında yıllara göre kullanım oranlarıdır (x10<sup>8</sup>)</p>
<p>Şekil 2’de 2. Dünya Savaşı sonrası dönemde “science policy”,
“technology policy” ve “innovation policy” kavramlarının kullanımındaki
değişim çok net görülmektedir. “Science policy” 1960’larda hızla popüler
olmuş, 1974’de zirveye ulaştıktan sonra aynı hızla önemini kaybetmiştir.
“Technology policy” kavramı 1970’lerden 1990’ların ortasında kadar daha
fazla kullanılan bir kavram olmuştur. “Innovation policy” kavramı ise
özellikle 1990’ların sonlarından itibaren yaygınlaşmıştır.</p>
</div>
<div id="yenilik-tipleri" class="section level3">
<h3>Yenilik tipleri</h3>
<p>Yenilik çalışmalarındaki en önemli sorunlardan biri yeniliğin tanımı
olmuştur. Bu konuda kuram ve uygulama düzeyinde pek çok çalışma
yapılmıştır. Bu doğrultuda en kapsamlı çalışmalar OECD bünyesinde
yapılmış ve çalışmanın sonuçları <i>Oslo Kılavuzu</i> olarak bilinen
elkitabında derlenmiştir. İlk baskısı 1992’de yapılan <i>Oslo
Kılavuzu</i>’nda imalat sanayiine yönelik olarak ürün ve süreç
yenilikleri tanımlanmış, 1997’deki 2. baskıda hizmet sektörleri kapsama
alınmıştır. 2005’de yayınlanan 3. baskıda ise özellikle hizmet
sektörleri için önemli olan teknoloji-dışı yenilikler de tanımlanmıştır.
<i>Oslo Kılavuzu</i>’nun 3. baskısı TÜBİTAK tarafından Türkçe olarak
yayımlanmıştır (OECD ve Eurostat, 2006).</p>
<p><i>Oslo Kılavuzu</i>’nda yer alın tanım ve yöntemlere uygun olarak AB
ülkelerinde (2 yılda bir) <i>Topluluk Yenilik Anketi </i>(Community
Innovation Survey) yapılmaktadır. Türkiye ve bazı OECD ülkelerinden de
aynı yöntem ile yenilik anketleri
uygulanmaktadır.<a class="sdfootnoteanc" href="#sdfootnote3sym" name="sdfootnote3anc"><sup>3</sup></a></p>
<p><i>Oslo Kılavuzu</i>, yeniliği firma/girişim düzeyine
tanımlamaktadır. Bir başka deyişle, firma kendisi için yeni bir
uygulamayı gerçekleştirdiğinde (o uygulama aynı veya başka sektörlerdeki
firmalar tarafından halihazırda uygulanmakta olsa da), bu yenilik olarak
kabul edilmektedir:</p>
<p>Bir <i>yenilik</i>, işletme içi uygulamalarda, işyeri
organizasyonunda veya dışı ilişkilerde yeni veya önemli derecede
iyileştirilmiş bir ürün (mal veya hizmet), veya süreç, yeni bir
pazarlama yöntemi ya da yeni bir organizasyonel yöntemin
gerçekleştirilmesidir (OECD ve Eurostat, 2006: 50).</p>
<p>Bu tanım, tüm firmaların tam bilgiye sahip olduğunu varsayan
neo-klasik yaklaşımın aksine, firmaların yerel (local) bilgiye sahip
olduğunu varsayan evrimci/Schumpeterci yaklaşıma yakındır. Bu yaklaşıma
göre, bir firmanın kendisi için yeni bir uygulamaya geçmesi, yeni bilgi
edinmesini gerektirmektedir. Bir uygulama başka firmalar tarafından
bilinmekte ve uygulanmakta olsa bile, söz konusu firma açısından bir
çabayı gerektirmekte ve firmanın bilgi setinin genişlemesini
sağlamaktadır. Bu nedenle firma için yeni olan <i>yenilik </i>olarak
kabul edilmiştir.</p>
<p>Yenilik tanımı ile uygun şekilde yenilik faaliyetleri de aşağıdaki
şekilde tanımlanmıştır:</p>
<p><i>Yenilik faaliyetleri</i>, yeniliklerin uygulanmasına yol açan veya
yol açması öngörülen tüm bilimsel, teknolojik, organizasyonel, finansal
ve ticari adımlardır. Bazı yenilik faaliyetleri kendi başlarına
yenilikçi iken, diğerleri yeni faaliyetler olmamakla birlikte
yeniliklerin gerçekleştirilmesi için gereklidir. Yenilik faaliyetleri
aynı zamanda, özel bir yeniliğin geliştirilmesi ile doğrudan ilişkili
olmayan Ar-Ge’yi de içermektedir (OECD ve Eurostat, 2006: 51).</p>
<p><i>Oslo Kılavuzu</i>’nda (bir ölçüde Schumpeter’in sınıflamasına
benzer şekilde) yenilikler dört gruba ayrılmıştır:</p>
<p>Bir <i>ürün yeniliği</i>, mevcut özellikleri veya öngörülen
kullanımlarına göre yeni ya da önemli derecede iyileştirilmiş bir mal
veya hizmetin ortaya konulmasıdır. Bu; teknik özelliklerde, bileşenler
ve malzemelerde, birleştirilmiş yazılımda, kullanıcıya kolaylığında ve
diğer işlevsel özelliklerinde önemli derecede iyileştirmeleri
içermektedir.</p>
<p>Bir <i>süreç yeniliği</i> yeni veya önemli derecede iyileştirilmiş
bir üretim veya teslimat yönteminin gerçekleştirilmesidir. Bu yenilik,
teknikler, teçhizat ve/veya yazılımlarda önemli değişiklikleri
içermektedir.</p>
<p>Bir <i>pazarlama yeniliği</i>, ürün tasarımı veya ambalajlaması, ürün
konumlandırması, ürün tanıtımı (promosyonu) veya fiyatlandırmasında
önemli değişiklikleri kapsayan yeni bir pazarlama yöntemidir.</p>
<p>Bir <i>organizasyonel yenilik</i>, firmanın ticari uygulamalarında,
işyeri organizasyonunda veya dış ilişkilerinde yeni bir organizasyonel
yöntem uygulanmasıdır (OECD ve Eurostat, 2006: 52-55).</p>
<p>Genellikle ürün ve süreç yenilikleri <i>teknolojik yenilik</i>,
pazarlama ve organizayonel yenilikler de <i>organizayonel yenilik
</i>olarak da tanımlanmaktadır.</p>
<p>Yenilikler, büyüklüğüne/etkisine göre de sınıflanmaktadır. Örneğin
Freeman ve Perez (1988) yenilikleri dört gruba ayırmaktadır:</p>
<p><i>Artımsal yenilikler</i> (incremental innovations) üretim sürecinde
oldukça sık gerçekleştirilen yeniliklerdir. Bir artımsal yeniliğin
etkisi azdır, ürün veya süreç niteliğinde kısmi bir iyileşme
gerçekleştirir. Fakat bu yenilikler sık sık gerçekleştiği için toplam
etkileri önemli olabilmektedir. Bu nedenle bu yenilikler “küçük yenilik”
olarak değil, “artımsal yenilik” olarak tanımlanmıştır. Artımsal
yenilikler genelde planlı Ar-Ge faaliyetleri sonucu değil, günlük
mühendislik ve üretim faaliyetleri sonucu (yaparak öğrenme/learning by
doing) veya kullanıcıların/müşterilerin geri beslemesi ile (kullanarak
öğrenme/learning by using) sonucu gerçekleşmektedir.</p>
<p><i>Radikal yenilikler </i>(radical innovations) genellikle
firmaların, üniversitelerin ve araştırma merkezlerinin planlı Ar-Ge
faaliyetleri sonucu gerçekleşen, ürün veya süreçlerdeki köklü
değişiklikler ile yeni ürün veya süreçlerin uygulamaya konulmasıdır.
Örneğin naylonun çekme dayanımında iyileşmeye yol açan bir yenilik
artımsal yenilik olarak tanımlanabilir, fakat naylonun geliştirilmesi ve
üretimi radikal yeniliktir. Benze şekilde, termik santralların
verimliliğini artıran artımsal yenilikler olabilir, fakat bu yenilikler
sonucu nükleer santrale geçiş olmaz. Nükleer enerji bir radikal
yeniliktir.</p>
<p>Radikal yenilikler zaman içerisinde eşitsiz dağılmıştır, çünkü
gerçekleştirilmeleri ekonomik konjonktüre bağlıdır. Ayrıca radikal
yeniliklerin başarısı bir grup ürün, süreç ve organizasyon yeniliğinin
eş-anlı gerçekleşmesine bağlıdır. Örneğin naylon üretimi, sadece bir
ürün yeniliği değildir, naylon üretimi çeşitli süreç ve organizasyon
yenilikleri olmadan gerçekleşemez. Radikal yenilikler genelde mevcut
sektörlerde köklü yapısal dönüşümlere yol açarlar.</p>
<p>“<i>Teknolojik sistem”deki değişiklikler</i>, ekonomideki birden
fazla sektörü etkileyen veya yeni sektörlerin ortaya çıkmasına yol açan
değişimlerdir. Teknolojik sistemdeki değişiklik, birden fazla firmanın
gerçekleştirdiği bir grup radikal ve artımsal yenilik sonucu oluşur.
Örneğin 19. yüzyılın sonunda yaşanan elektrifikasyon, elektrik enerjisi
üretimi, iletimi, dönüştürülmesi ve elektrik kullanan makine ve cihazlar
dahil pek çok ürün, süreç ve organizasyon yeniliği kümesi sayesinde
gerçekleşmiştir.</p>
<p>“<i>Tekno-ekonomik paradigma”daki değişim</i> ise tüm toplumun
teknolojik-ekonomik yapısını dönüştüren bir devrimdir. Tekno-ekonomik
paradigmadaki değişim sadece bazı ürünlerin veya sektörlerin ortaya
çıkmasını sağlamaz, tüm sektörlerde dönüşüme yol açar, hatta yönetici ve
mühendislerin algıladığı “temel sorunları” da
değiştirir.<a class="sdfootnoteanc" href="#sdfootnote4sym" name="sdfootnote4anc"><sup>4</sup></a></p>
<p>Tekno-ekonomik paradigmadaki değişimler (teknolojik devrimler) Sanayi
Devrimi’nden itibaren yaklaşık 50 yıllık dönemlerde gözlenmiştir.
Teknolojik devrim, yeni bir tekno-ekonomik paradigmanın baskın olmasını
sağlar ve teknolojik-ekonomik gelişme bu paradigmanın tanımladığı
sınırlar içinde ve yörünge doğrultusunda gerçekleşir. Devrimden sonraki
20-30 yıllık dönemde, yeni paradigmanın potansiyelini gerçekleştirmek
üzere radikal ve artımsal yenilikler temelinde hızlı bir üretkenlik
artışı ve ekonomik büyüme süreci yaşanır. Paradigmanın teknolojik
sınırlarına yaklaşıldığında üretkenlik artış hızları düşer, uzun dönemli
ekonomik kriz dönemine girilir. Bu krizden çıkış ancak yeni bir
teknolojik devrim ile mümkündür.</p>
<p>Freeman ve Perez’e göre Sanayi Devrimi’nden sonra 5 teknolojik devrim
ve büyük dalga (Kondratieff cycle) yaşanmıştır:</p>
<p><i>Erken mekanizasyon </i>(Sanayi Devrimi) olarak tanımlanan 1. dalga
1770-1780’lerden 1830-1840’lara kadar olan dönemdir. Bu dönemin temel
girdisi pamuk ve pik demirdir.</p>
<p><i>Buhar enerjisi ve demiryolu </i>olarak tanımlanan 2. dalga
1830-1840’lardan 1880-1890’lara olan dönemi kapsar ve temel girdisi
kömür ve ulaşımdır.</p>
<p><i>Elektrik ve ağır sanayii dalgası </i>(3. dalga) 1880-1890’larda
başlamış ve 1930-1940’larda sona ermiştir. Bu dönemdeki temel girdi
çeliktir.</p>
<p><i>Fordist kitlesel üretim dalgası</i> (4. dalga) 1930-1940’larda
başlamış, 2. Dünya Savaşı sonrası altın çağını yaşamış, teknolojik
potansiyeline 1970’lerde ulamış ve 1980-1990’larda uzun dönemli krize
girmiştir. Bu dönemin temel girdisi enerji (özellikle petrol)
olmuştur.</p>
<p>1980-1990’larda başlayan ve <i>Bilişim ve İletişim</i> (BİT) olarak
tanımlanan 5. dalga elektronik, bilgisayarlar, yazılım, robotik,
iletişim, seramik, esnek üretim sistemleri, veri bankaları gibi
sektörlerdeki yenilikler sonucu gerçekleşmiştir. Bu dalganın temel
girdisi “çip”lerdir.</p>
<p>Artımsal yenilik ve radikal yenilik kavramları yenilik yazınında
genel kabul görmüştür. Teknolojik yenilikler ve uzun dönemli büyüme
arasında ilişki olduğu da pek çok araştırmacı tarafından kabul görmekle
birlikte, uzun dönemli dalgalar (Kondratieff dalgaları), bu dalgaların
nedenleri ve dönemselleştirilmesine ilişkin bir görüş birliği yoktur.
Buna karşın teknolojik devrimler ve uzun dönemli büyüme konusundaki
çalışmalar politika yapıcıları da önemli ölçüde etkilemiştir.</p>
<p>Yeniliklerin sınıflamasına yönelik önemli bir çalışma da Henderson ve
Clark (1990) tarafından yapılmıştır. Bu araştırmacılar bir sistemdeki
(ürün, süreç veya organizayon) değişimin bileşen/temel kavramlar
(components/core concepts) veya sistem/ilişkiler (system/linkages)
düzeyinde yapılabileceğini vurguladıktan sonra bu iki düzeydeki değişime
göre dört tip yenilik olabileceğini saptamışlardır (bkz. Şekil 3).</p>
<p><strong>Şekil 3.</strong> Yenilik tipleri</p>
<p><img src="img/yenilik/Yenilik%20Sekil%203.png" alt="yenilik-sekil-3" width="50% " height="auto"  /><br />
<i>Kaynak:</i> Henderson ve Clark (1990)</p>
<p>Bir bileşenin değiştiği, niteliğinin iyileştiği ama sistemde veya
bileşenler arasındaki ilişkide bir değişiklik olmadığı yenilik
<i>artımsal yenilik </i>olarak tanımlanmıştır. Örneğin bir bulaşık
makinesinin daha güçlü motor kullanması ve kurutma hızının artması
artımsal yeniliğe örnek gösterilebilir.</p>
<p><i>Radikal yenilikler</i> ise hem yeni bileşenlerin geliştirilmesi,
hem de sistem mimarisinde bir değişiklik sonucu oluşur. Örneğin jet
motorlu uçak bir radikal yeniliktir; hem uçağın motorunda, hem de
yapısında bir değişim gerçekleşmiştir.</p>
<p><i>Modüler yeniliklerde </i>sistemde bir değişiklik yoktur, fakat
belirli bir işlevi gerçekleştiren bir bileşen değiştirilmiştir. Örneğin
elektrikli radyolarda enerji kaynağı olarak genellikle pil kullanılır.
Pil yerine kurulabilen saat mekanizmasını kullanan radyolar (clockwork
radio) modüler yeniliğe örnek olarak gösterilebilir.</p>
<p><i>Mimari yenilikte </i>ise bileşenler aynı kalmakla birlikte farklı
bir düzenleme ile sistemin mimari yapısı değiştirilir. Mimari yapıdaki
değişiklik bileşenlerde de bazı değişimlere yol açabilir, fakat
bileşenlerdeki değişim küçük ve biçimseldir. Mimari yeniliğe bir örnek,
bir zamanlar çok yenilikçi bir ürün olarak gösterilen Sony Walkman’dir.
Sony Walkman’deki bileşenler uzun bir süredir kasetçalarlarda
kullanılmasına karşın, Sony Walkman bu bileşenleri farklı bir şekilde
birleştirerek (hoparlörlerin çıkarılması, kulaklık kullanılması, vb)
yenilikçi bir ürün yaratmıştır.</p>
<p>Henderson ve Clark’ın sınıflaması, özellikle firma düzeyinde yenilik
politikası ve stratejisi geliştirilmesinde kullanılabilecek bir çerçeve
sunmaktadır.</p>
<p><br/></p>
</div>
</div>
<div id="yenilik-sistemleri" class="section level2 useMedImage">
<h2 class="useMedImage">Yenilik sistemleri</h2>
<p>1980’lerden itibaren yenilik sürecini etkileyen üç önemli dönüşüm
gözlenmektedir.</p>
<p>1. 1980’lerde, özellikle elektroniğe dayalı <i>genel amaçlı
teknolojilerin</i> gelişimi ve <i>teknolojik yakınsama </i>süreçlerinin
bir sonucu olarak, bir yanda teknolojilerin kullanım alanları
yaygınlaşırken, diğer yanda ürünlerin teknolojik karmaşıklık düzeyi
artmış, bir üründe çok sayıda ve farklı teknoloji kullanılmaya
başlanmıştır (Şekil 4). 1980’lere kadar olan dönemde bir ürünü üretmek
için az sayıda teknolojiye sahip olmak yeterken, günümüzde üretilen
ürünlerin pek çoğunda çok çeşitli teknolojilerin kullanılması zorunlu
hale gelmiştir. Örneğin çamaşır makinesi üretimi için metal işleme
teknolojilerinde yetkin olmak yeterliyken, günümüzde elektronik ve
yazılım yetenekleri de zorunlu hale gelmiştir.</p>
<p><strong>Şekil 4.</strong> Teknoloji-ürün ilişkileri</p>
<p><img src="img/yenilik/Yenilik%20Sekil%204.png" alt="yenilik-sekil-4" /></p>
<p>Ürünlerin teknolojik karmaşıklık düzeyi artarken, teknolojilerin
kullanım alanları da hıza çeşitlenmiştir. Örneğin elektronik
teknolojileri artık hemen her üründe kullanılır olmuştur.</p>
<p>2. Teknolojik değişim sonucu yenilik faaliyetlerinde sabit ve batık
maliyetler (fixed and sunk costs) giderek artmaktadır. Artık en “basit”
teknolojiler ve ürünler bile uzun süren ve büyük yatırımlar gerektiren
Ar-Ge faaliyetleri sonucu geliştirilmektedir.</p>
<p>3. Yenilik faaliyetlerinde belirsizlik ve riskler giderek
artmaktadır. Bu belirsizlik ve riskler teknolojik olabildiği gibi,
tüketici tercihlerinden veya rakip firmaların daha iyi
ürünler/teknolojiler geliştirme olasılığından da kaynaklanmaktadır.</p>
<p>Bu üç dönüşüm nedeniyle dünyanın en büyük firmasının bile, bir ürün
veya teknoloji ile ilişkili tüm ürünleri/teknolojileri kendi başına
üretebilmesi/geliştirebilmesi mümkün değildir. Bir başka deyişle,
yenilik süreci artan oranda bir firmanın sınırları dışına taşmakta,
yenilikler ancak firmalar arasındaki etkileşim ve işbirlikleri ile
gerçekleştirilebilmektedir. Bu durum yenilik sürecinin anlaşılması için
sistem yaklaşımını zorunlu kılmakta, birden fazla firma ve/veya
teknolojilerin bir bütün olarak ele alınması gerekmektedir.</p>
<p>Yenilik sürecine ilişkin olarak, üç farklı fakat birbirini tamamlayan
sistem yaklaşımından bahsetmek mümkündür.</p>
<p>Carlsson ve Stankiewicz (1991) tarafından geliştirilen yaklaşımına
göre, teknoloji gelişme ve ekonomik kalkınma süreçlerinin anlaşılması
için gerekli analiz birimi t<i>eknolojik sistemler</i>dir. Bir
teknolojik sistem, belirli bir ekonomik/sınai alanda, belirli bir
kurumsal altyapı üzerinde faaliyet gösteren, teknolojinin
geliştirilmesi, yayılması ve kullanılması süreçlerine katılan birimlerin
etkileşiminden oluşan bir dinamik ağıdır (network). Teknolojik sistemler
firmalar arasındaki mal ve hizmet akımları ile değil, bilgi/yetenek
(competence) akımları bazında tanımlanır. Ağ belirli bir kritik
büyüklüğe ve bir girişimciye sahipse, yeni fırsatlar yaratan bir firma
ve teknoloji kümesine dönüşür. Teknolojik sistemler yaklaşımı, ekonomik
büyümenin motorunun, birbiriyle sinerjik etkileşim içindeki firma ve
teknoloji kümelerinin olduğunu vurgular. Fakat firma ve teknoloji
kümelenmesi, ilgili teknolojinin potansiyelinin değerlendirilmesi için
yeterli değildir. Genç Schumpeter’i izleyen teknolojik sistemler
yaklaşımı, bu kümelenmenin etkili olabilmesi için girişimcinin rolünün
önemli olduğunu vurgular.</p>
<p>Yenilik sürecine ilişkin en önemli kavramlardan biri şüphesiz
<i>ulusal yenilik sitemi</i> kavramıdır. Bu kavram evrimci iktisadın
önde gelen araştırmacılarından Freeman (1987 ve 1988), Lundvall (1988,
1992) ve Nelson (1993) tarafından önerilmiş, kısa sürede OECD (1997)
gibi uluslararası kuruluşlar tarafından da teknoloji ve yenilik
politikalarının tasarımında yaygın olarak kullanılmaya başlanmıştır.</p>
<p>Yenilik süreci sadece firmalar-arası etkileşim sonucu gerçekleşmez;
nitelikli işgücünün eğitiminden yasal ve düzenleyici altyapının
oluşturulmasına, standartlardan akreditasyona, Ar-Ge desteklerinden
fikri mülkiyet haklarına kadar çok çeşitli alanlarda yoğun bir özel
kesim-kamu etkileşimi yeniliklerin gerçekleşmesi için zorunludur. Ulusal
yenilik sistemi, bir ülkede yenilik ve teknolojik yayılmanın hızını ve
yönünü etkileyen piyasa ve piyasa-dışı tüm kurum ve kuruluşlardan
oluşur.</p>
<p>Ulusal yenilik sistemini oluşturan kurum ve kuruluşlar altı grupta
toplanabilir (Taymaz, 2001, Arıkan, vd., 2003):</p>
<ul>
<li>
<i>Teknolojik yenilik faaliyetinde bulunan firmalar</i> ve bu firmaların
oluşturduğu ağlar
</li>
<li>
Kâr amacı olmayan kamu ve yarı-özel bağımsız <i>araştırma
kuruluşları</i>
</li>
<li>
Bilimsel bilginin üretimi, buluşların üretilmesi ve araştırmacıların
eğitimi gibi işlevler üstlenen <i>bilim ve eğitim sistemi</i>
</li>
<li>
Yeni teknolojilerin yaygınlaştırılması, eğitim ve laboratuvar destek
hizmetleri, standartların belirlenmesi vb faaliyetler gerçekleştiren
<i>destek ve köprü kuruluşlar</i>
</li>
<li>
<i>Finansman kuruluşları </i>(Ar-Ge ve yenilik faaliyetlerine yönelik
destek kuruluşları dahil)
</li>
<li>
<i>Politika geliştiren, uygulayan ve değerlendiren kuruluşlar</i>
</li>
</ul>
<p>Bir ülkenin yenilik performansı, ulusal yenilik sisteminin tüm
unsurlarının etkin bir şekilde faaliyet göstermesine ve bu unsurlar
arasında gerekli etkileşimin sağlanmasına bağlıdır. Bir unsurdaki veya
etkileşimdeki aksama tüm sistemin aksamasına yok açar (<i>sistemik
aksama</i>). Bu nedenle ulusal yenilik sistemi yaklaşımına göre yenilik
politikasının hedefi, tüm kurum ve kuruluşlarıyla iyi işleyen bir
yenilik sisteminin kurulmasıdır.</p>
<p>Marshall’dan itibaren iktisat yazınında firmaların bölgesel
yoğunlaşmasının nedenleri ve etkileri üzerine çok sayıda çalışma
yapılmıştır. Yenilik sürecinde firmalar ve firmalar-müşteriler
arasındaki etkileşimlerin önemini vurgulayan çalışmalar, bilişim ve
iletişim teknolojilerindeki tüm gelişmelere karşın güven ilişkilerin ve
zımni bilginin (tacit knowledge) öneminden dolayı coğrafi, kültürel ve
teknolojik yakınlığın yenilik için gerekli olduğunu, bu nedenle
yenilikçi firmaların belirli bölgelerde yoğunlaşma eğiliminde olduğunu
göstermişlerdir (tipik örnek, ABD’de Silikon Vadisi). Bu çalışmalar,
ulusal düzeydeki düzenlemelerin önemini kabul etmekle birlikte, bölgesel
düzeydeki yapılanma ve sistemlerin yenilik süreci için önemini
vurgulamak üzere <i>bölgesel yenilik sistemi</i> kavramını
geliştirmişlerdir (örneğin, bkz. Cook, Uranga ve Etxebarria, 1998; Cook
ve Memedovic, 2003). Bu kavram OECD, UNIDO ve AB gibi kuruluşlar
tarafından da benimsenmiş ve yaygın olarak kullanılmıştır.</p>
<p><br/></p>
</div>
<div id="yenilik-metrikleri" class="section level2 useMedImage">
<h2 class="useMedImage">Yenilik metrikleri</h2>
<p>Yenilik araştırmalarının önemli bir kısmı, yenilik metriklerinin
tanımlanması ve ölçülmesine ayrılmıştır. Yenilik tanımı belirli bir
muğlaklık içerdiği için (“yeni ya da önemli derecede iyileştirilmiş”)
yeniliklerin ölçülmesi önemli zorluklar içermektedir.</p>
<p>Yenilik faaliyetlerin ölçülmesinde kullanılan ilk metrik <i>Ar-Ge
yatırımlarıdır</i>. Yenilik faaliyetlerinin önemli bir <i>girdisi</i>
Ar-Ge faaliyetleridir. Bu faaliyetler sonucu yeniliklerin geliştirildiği
varsayımıyla Ar-Ge faaliyetlerine yapılan harcamalar ve bilim
adamı/araştırmacı sayıları yenilik faaliyetlerinin ölçülmesinde
kullanılmaktadır.</p>
<p>Ar-Ge istatistiklerinin yenilik metriği olarak kullanılmasının en
önemli avantajı, bu verilerin pek çok ülke ve uzun bir dönem için mevcut
olması ve Ar-Ge istatistiklerinin ülkeler-arasında benzer tanım ve
yöntemler ile derlenmesidir. OECD tarafından ilk kez 1963’de yayınlanan
<i>Frascati Kılavuzu</i>’nda (OECD, 2002) Ar-Ge faaliyetleri ve ölçüm
yöntemleri kapsamlı olarak tanımlanmış ve Ar-Ge istatistiklerinin
derlenme yöntemleri uyumlaştırılmıştır. Devlet yardımlarına ilişkin
uluslararası anlaşmalarda Ar-Ge faaliyetlerine istisnalar getirilmesi de
Ar-Ge tanımlarının uyumlaştırılmasına katkıda bulunmuştur. Ar-Ge
istatistiklerinin yenilik faaliyetlerinin ölçülmesi açısından en önemli
sorunları, girdi değişkenleri olması ve (yukarıda belirtildiği gibi)
yeniliklerin Ar-Ge dışı faaliyetler sonucu da geliştirilebilmesidir.</p>
<p>Yeniliklerin ölçülmesine ilişkin ikinci önemli kaynak, <i>patent
istatistikleri</i>dir. Patentler, <i>teknolojik </i>yeniliklerin
korunması amacıyla alındığı için bir <i>çıktı</i> göstergesi olarak
değerlendirilmektedir. Ayrıca dünyadaki ülkelerin çoğunda benzer patent
uygulamaları olduğu için, ülkeler arası ve uzun dönemli
karşılaştırılabilir istatistik elde etmek mümkündür. Patentlerin
yeniliklerin ölçümünde kullanılmasındaki en büyük sorunları, tüm
yenilikler için patent alınmaması veya alınamaması (özellikle süreç
yeniliklerinde gizliliğin tercih edilmesi ve bazı yeniliklerin patent
konusu olmaması), fikri mülkiyet haklarının uygulamasındaki
farklılıklardan dolayı ülkeler-arası ve dönemler-arası patentleme
eğiliminin değişmesi, patentlerin nitelikleri arasında önemli
farklılıklar olması ve önemli sayıda patentin hiçbir zaman
kullanılmamasıdır (detaylı bilgi için bkz. Archibugi, 1992).</p>
<p><i>Yenilik anketleri </i>son yıllarda ülke ve sektör düzeyinde
yeniliklerin ölçülmesinde ve analizinde kullanılan önemli bir kaynaktır.
Ar-Ge ve patent istatistiklerindeki sorunlardan dolayı yenilik
faaliyetlerinin doğrudan ölçülmesine yönelik çalışmalar sonucu
1980’lerde yenilik anketleri geliştirilmeye ve uygulanmaya başlandı
(örneğin ABD’de Ticaret Bakanlığı, Kanada’da İstatistik Ofisi,
İngiltere’de Sussex Üniversitesi’ne bağlı SPRU araştırma merkezi).
Yenilik anketlerinin uyumlaştırılması kapsamında OECD bünyesinde
hazırlanan <i>Oslo Kılavuzu</i> 1992’de yayımlandı ve AB ülkelerinde ilk
ortak yenilik anketi 1993’de uygulandı (OECD ve Eurostat, 2006). Yenilik
anketlerinin en önemli avantajı, yenilik faaliyetinde bulunan firmaların
özelliklerine ilişkin özel sorular içermesidir. Bu şekilde yenilik
faaliyetlerini belirleyen etkenler ile yeniliklerin etkileri firma
düzeyinde analiz edilebilmektedir.</p>
<p>Yenilik anketleri ile yeniliklerin ölçümündeki en önemli sorun, bu
anketlerde sadece “son üç yıl içerisinde bir yenilik
yapılıp/yapılmadığının” sorulması ve derlenen bilginin sadece ankete
cevap veren kişinin düşüncesini yansıtmasıdır. Örneğin TÜİK Tarafından
2014’de yapılan yenilik anketinde, ürün, süreç, organizasyon ve
pazarlama yenilikleri için aşağıdaki sorular sorulmuştur:</p>
<p><strong>Ürün Yeniliği</strong></p>
<p>2012-2014 yıllarını kapsayan üç yıllık dönemde girişiminiz piyasaya
;</p>
<ul>
<li>
Yeni ya da önemli ölçüde geliştirilmiş / iyileştirilmiş mal sundu mu?
(Küçük çaplı değişiklikler/iyileştirmeler ya da estetik değişiklikler
ile diğer girişimlerden satın alınan mal veya hizmetlerin yeniden
satılmasını içermez.)
</li>
<li>
Yeni ya da önemli ölçüde geliştirilmiş / iyileştirilmiş hizmet sundu mu?
</li>
</ul>
<p><strong>Süreç Yeniliği</strong></p>
<p>Girişiminiz 2012-2014 yıllarını kapsayan üç yıllık dönemde aşağıdaki
süreç yeniliklerini uygulamış mıdır?</p>
<ul>
<li>
Mal veya hizmet üretiminde yeni ya da önemli ölçüde geliştirilmiş imalat
yöntemleri
</li>
<li>
Girdileriniz ile ürettiğiniz mal veya hizmetler için yeni veya önemli
ölçüde geliştirilmiş lojistik, teslimat ve dağıtım yöntemleri
</li>
<li>
Süreçleriniz için yeni veya önemli ölçüde geliştirilmiş destekleme
faaliyetleri (Bakım sistemleri, satın alma, bilgi işlem, muhasebe vb.)
</li>
</ul>
<p><strong>Organizasyonel yenilik</strong></p>
<p>Girişiminiz 2012-2014 yıllarını kapsayan üç yıllık dönemde aşağıdaki
organizasyon yeniliklerinden hangilerini uyguladı?</p>
<ul>
<li>
Organizasyon süreci için yeni iş yöntemleri ortaya koymak (Tedarik
zinciri yönetimi, bağımsız çalışan iş danışmanlığı, bilgi yönetimi,
yalın üretim, kalite yönetimi vb.)
</li>
<li>
İş sorumlulukları ve karar alma organizasyonunda yeni yöntemlerin
kullanılması (Çalışanın sorumlulukları, takım çalışması, sorumluluğun
dağıtılması, yeni birim
</li>
<li>
oluşturulması, eğitim/staj vb. konusunda yeni bir sistemin ilk defa
kullanılması)
</li>
<li>
Diğer girişimler veya kamu kuruluşları ile ilişkilerde işbirliği,
ortaklık, taşeronluk vb. yollarla yeni yöntemler kullanılması (İlk kez
üniversiteler ve diğer araştırma kurum/kuruluşlarıyla işbirliği yapmak,
vb.)
</li>
</ul>
<p><strong>Pazarlama yeniliği</strong></p>
<p>Girişiminiz 2012-2014 yıllarını kapsayan üç yıllık dönemde aşağıdaki
pazarlama yeniliklerinden hangilerini uyguladı?</p>
<ul>
<li>
Ürünün tasarım ve ambalajının estetiğinde önemli değişiklik yapılması
(Ürünün fonksiyonunun veya kullanıcı özelliklerinin değiştirilmesi dahil
değildir. Bu, ürün yeniliği
</li>
<li>
kapsamındadır.)
</li>
<li>
Ürün tanıtımı için yeni ortam veya reklam tekniklerinin kullanılması
(Yeni bir medya reklamı, yeni bir marka imajı, müşteri mağaza kartı gibi
uygulamaların ilk kez kullanılması)
</li>
<li>
Yeni bir ürün konumlandırma veya satış kanalı yönteminin uygulanması
(Başka girişimlere satış yetkisi (franchising) veya dağıtım izni
verilmesi, doğrudan satış, ürün sunumuna ilişkin yeni kavramların
kullanımı)
</li>
<li>
Ürün ve hizmetlerin fiyatlandırmasında yeni metodların uygulanması
(Talebe göre fiyatlandırma ya da indirim sisteminin ilk kez
kullanılması)
</li>
</ul>
<p>Firmalar bu sorulara sadece “Evet/Hayır” cevabı verdiği için
yeniliklerin büyüklüğü/önemi veya sayısına ilişkin doğrudan bir bilgi
elde edilmemektedir. Ürün ve süreç yeniliğine ilişkin olarak, yeniliğin
piyasa için de yeni olup olmadığı ve ürün yeniliklerine ilişkin olarak
son yılki ciro içinde girişimin “kendi pazarı için yeni olan mal veya
hizmet yenilikleri sonucu üretilen ürünlerin payı” ve “sadece bu girişim
için yeni olan mal veya hizmet yenilikleri sonucu üretilen ürünlerin
payı” gibi sorularla yeniliklerin önemi ve kapsamına ilişkin ek bilgi
derlenmektedir.</p>
<p>Yenilik anketiyle derlenen yenilik verilerinin firma düzeyinde ikili
(binary) değişken düzeyinde kalmasına karşın (“son üç yıl içinde yenilik
yaptı/yapmadı”), bu anketler yenilik süreçlerinin analizi ve anlaşılması
açısından önemli bir katkıda bulunmuştur (Hong, Oxley ve McCann,
2012).</p>
<p><br/></p>
</div>
<div id="yeniliklerin-etkileri" class="section level2 useMedImage">
<h2 class="useMedImage">Yeniliklerin etkileri</h2>
<p>Sanayi Devrimi’nden günümüze yeniliklerin toplumsal ve ekonomik
etkileri önemli bir tartışma konusu olmuştur.</p>
<p><i>Yenilik-üretkenlik-büyüme ilişkisi </i>iktisat yazınında kapsamlı
olarak incelenmiştir (bu konuda yakın zamanda yayınlamış bir derleme
için bkz. Mohnen ve Hall, 2013). Ekonometrik çalışmalarda elde edilen
sonuçlara göre tüm yenilik biçimleri (ürün, süreç, organizasyonel ve
pazarlama yenilikleri) firmaların üretkenliği üzerinde olumlu etkiye
sahiptir. Farklı yenilik tipleri genelde birlikte gözlendiği ve
yenilikler arasında tamamlayıcı ilişki olduğu için bir yenilik tipinin
etkisini ayırt etmek zordur, fakat bir bütün olarak yeniliklerin
üretkenlik üzerinde pozitif etkisi vardır.</p>
<p>Solow’dan itibaren pek çok çalışmada gösterildiği gibi üretkenlik
artışları uzun dönemli büyümenin en önemli unsurudur. Bu nedenle
yenilik-üretkenlik-büyüme ilişkisi akademisyenler ve politika yapıcıları
tarafından bir genel doğru olarak kabul edilmekte, pek çok ülkede
yenilik politikaları ekonomik büyüme açısından temel alınmaktadır.</p>
<p><i>Yeniliklerin istihdam ve işgücüne etkileri </i>her zaman tartışma
konusu olmuştur. 18. yüzyıl sonlarında işgücü talebini azalttığı için
makinalaşmaya karşı başlayan Luddite hareketinde simgeleştiği gibi bazı
durumlarda yeniliklere karşı ciddi toplumsal tepkiler de olmuştur.</p>
<p>Yeniliklerin istihdam etkisine ilişkin çalışmalar, yeniliklerin
tiplerine göre farklı etkilerde olabileceğini göstermektedir (Vivarelli,
1995 ve 2014). Örneğin süreç yeniliklerinin ilk etkisi emek
üretkenliğini (çıktı/işgücü oranını) artırarak (belirli bir üretim
düzeyinde) işgücü talebini, dolayısıyla istihdamı azaltmaktır. Sanayi
Devrimi’nden günümüze, ülke ve sektör düzeyinde emek üretkenliğinin
sürekli artma eğiliminde olduğu gözlenmektedir (emek üretkenliğinde
ancak kriz dönemlerinde, kısa dönemli düşmeler
yaşanmaktadır).<a class="sdfootnoteanc" href="#sdfootnote5sym" name="sdfootnote5anc"><sup>5</sup></a>
Süreç yenilikleri emekten tasarruf eden nitelikte olduğu için firma
düzeyinde ilk etki işgücü talebini azaltmak olmakla birlikte, bazı
“telafi edici mekanizmalar” (compensating mechanism) sonucu orta ve uzun
dönemde bu etki zayıflamakta, bazı durumlarda tersine dönebilmektedir.
Örneğin süreç yeniliği sonucu maliyetlerin ve ürün fiyatının düşmesi,
üretim miktarının ve dolayısıyla işgücü talebinin artmasını
sağlamaktadır. Bu etkinin, işgücü talebinde azaltmayı telafi edip
etmemesi, ürün talebinin fiyat esnekliği ve üretimde işgücü kullanım
düzeyine bağlıdır. Söz konusu ürün yurtdışı piyasalarda satılabiliyorsa,
bu etki daha fazla olacak, fakat bu süreç sonucu ülke içinde işgücü
talebi artarken, yabancı firmaların rekabet gücünü kaybetmesi sonucu
diğer ülkelerde işgücü talebi düşecektir.</p>
<p>Benzer şekilde, süreç teknolojisi yeni üretim araçlarına gereksinim
duyuyorsa, bu üretim araçlarını üreten sektörlerde istihdam artışı
gözlenebilecektir. Telafi edici mekanizmaların süreç yeniliklerinin
işgücü talebi üzerindeki olumsuz etkilerini azaltmakla birlikte tam
olarak telafi edemeyeceği, bu nedenle uzun dönemde süreç yeniliklerinin
işgücü talebini azaltıcı bir etkide bulunacağı beklenmektedir.</p>
<p>İşgücü talebindeki düşüşün uzun dönemde istihdam etkisi
(haftalık/yıllık) çalışma süresindeki değişime bağlıdır. Uzun dönemde
işsizlik oranlarında sürekli bir artış (veya, bu durumun tersi, istihdam
oranlarında sürekli bir düşüş) gözlenmemektedir. Bunun nedeni, uzun
dönemde (haftalık/yıllık) çalışma sürelerinin azalmasıdır. Örneğin,
Grübler ve Ausubel’in (1995) çalışmasına göre İngiltere’de erkeklerin
(kadınların) ömür boyunca çalıştıkları süre 1856’da ortalama olarak
149,700 (62,800) saatten 1981’de 88,000 (39,800) saate
düşmüştür.<a class="sdfootnoteanc" href="#sdfootnote6sym" name="sdfootnote6anc"><sup>6</sup></a>
Yaşam beklentisinin artmasına karşın çalışma süresindeki bu düşüş büyük
ölçüde haftalık çalışma süresinin azalmasından ve kısmen de yıllık izin
ve tatil sürelerinin artmasından kaynaklamıştır. Bu verilerin gösterdiği
gibi, süreç yeniliklerinin istihdam üzerindeki etkisi, işgücü talebinin
azalmasından dolayı olumsuz gibi görünse de, süreç yenilikleri, uygun
kurumsal yapılanmalar olması durumunda, aslında çalışma sürelerini
azaltma potansiyeline sahiptir.</p>
<p>Ürün yeniliklerinin istihdam etkisin genelde olumlu kabul
edilmektedir. Yeni ürünler ile yeni piyasalar yaratılmakta, bu
piyasaların gereksinim duyduğu işgücüne talep artmaktadır. “Önemli
ölçüde geliştirilmiş/iyileştirilmiş” ürün yeniliklerinde ise ürünün
niteliği/kalitesi artığı için bu ürünlere olan talep de artmakta, artan
talebi karşılamak için istihdamda da bir artış gözlenmektedir. Ürün
yeniliğini gerçekleştiren firma daha çok yerel firmalarla rekabet
halindeyse, ürün yeniliğinin talebi artırıcı etkisi, yenilik yapmayan
firmaların talebini düşüreceği için yenilikçi olmayan firmalarda
istihdam kaybı yaşanacaktır. Bir başka deyişle, yenilikçi firmalar,
yenilikçi olmayan firmalar pahasına büyüyecektir. Bu olumsuz etkiye
karşın net etkinin pozitif olması beklenmektedir. Net etki, rakip
firmaların yurt dışı firmalar olması durumunda (örneğin yenilikçi
firmanın daha çok ihracat yapması durumunda) daha yüksek olacaktır.</p>
<p>Yeniliklerin işgücünün niteliğine etkisi oldukça tartışmalı bir
konudur. Braverman’ın (1974) çalışması bu alanda yapılan araştırmaları
önemli ölçüde etkilemiştir. ABD’deki emek süreçlerini kapsamlı bir
şekilde izleyen Braverman, artan mekanizasyon ve otomasyonun işgücünde
bir kutuplaşmaya yol açtığını, daha nitelikli işler ve üretim sürecinin
kontrolü giderek küçülen bir mühendis/yönetici grubunun elinde
toplanırken, işgücünün büyük bir kesiminin niteliksiz işgücüne
dönüştüğünü etkili bir şekilde göstermiştir. Braverman’dan sonra yapılan
(özellikle sosyolojik) çalışmalarda, süreç ve hatta ürün yenilikleri
sonucu işgücünün bilgi ve becerisinin artan oranda makinalara (ve
günümüzde yazılıma) aktarıldığı, bu nedenle işgücünün önemli bir
kesiminin nitelik gerektirmeyen görevler üstlendiği saptanmıştır.</p>
<p>Belirli ürün ve sektörler bazında yapılan çalışmalarda işgücünün
kutuplaşması ve işgücü niteliğinin makinalara aktarımının gözlenmesine
karşın, uzun dönemde bakıldığında işgücünün niteliğinde bir azalma
değil, aksine (eğitim düzeyi gibi genel değişkenler ile ölçüldüğünde)
işgücünüm ortalama niteliğinde bir artış gözlenmektedir. Bu çelişkili
gibi görünen durum ürün yaşam çevrimi (product life cycle) yaklaşımı ile
açıklanabilir.</p>
<p>Utterback ve Abernathy’nin (1978) geliştirdiği ürün yaşam çevrimi
yaklaşımına göre bir ürünün yaşam çevrimi dört aşamadan oluşur (Şekil
5).</p>
<p><strong>Şekil 5.</strong> Yenilikler ve ürün yaşam çevrimi</p>
<p><img src="img/yenilik/Yenilik%20Sekil%205.png" alt="yenilik-sekil-5"  /><br />
<i>Kaynak:</i> Utterback’dan (1996) uyarlanmıştır.</p>
<p><i>İlk aşama</i>, ürünün geliştirilmeye başlandığı fakat ürün
niteliklerinin ve standartlarının henüz netleşmediği <i>oluşum
</i>aşamasıdır. Bu aşama piyasada talep henüz oluşmaktadır. Piyasaya
giren çok sayıda firma kendi tasarımlarının baskın olmasını için çaba
gösterir. İlk aşamada çok sayıda (radikal) ürün yeniliği
gerçekleştirilir, bu ürün yeniliklerinin önemli bir kısmı uygulanma ve
yayılma fırsatı bulamaz.</p>
<p><i>İkinci aşama</i>, “baskın tasarımın” (dominant design) oluştuğu,
bu baskın tasarımı geliştirebilen ve üretebilen firmaların piyasa
paylarını artırdığı, diğer firmaların birleşme veya iflas yoluyla
piyasadan çekildiği <i>büyüme </i>aşamasıdır. Bu aşamada ürün
yenilikleri önemini kaybederken, süreç yenilikleri ve ölçek ekonomileri
ile üretim maliyetleri düşürülür, düşen maliyetler piyasanın hızla
büyümesini sağlar, üretim miktarı ve istihdam artar.</p>
<p><i>Üçüncü aşama</i>, piyasanın <i>olgunluğa ulaştığı</i> aşamadır,
artırımsal süreç yenilikleri ile maliyetler düşmeye devam eder, fakat
piyasa doygunluğa ulaştığı için üretim artışları yavaşlar, istihdamda ve
firma sayısında düşüş gözlenir.</p>
<p><i>Dördüncü aşama</i>, <i>gerileme </i>aşamasıdır. Bu aşamada ürün ve
süreçlerin teknolojik potansiyeli tüketilmiş, tüketici talebi tamamen
doymuştur. Bu ürünü ikame edebilecek başka yenilikler olması durumunda,
piyasanın tamamen yok olması da söz konusu olabilir.</p>
<p>Ürün yaşam çevrimi kapsamında bakıldığında, çevrimin ilk iki
aşamasında (oluşum ve büyüme) ürün ve süreç yeniliklerini
gerçekleştirebilecek ve yeni teknolojileri kullanabilecek, aynı anda bir
kaç görevi yerine getirebilecek (multi-tasking) nitelikli işgücü talebi
fazla olacak, fakat ürün ve süreç nitelikleri olgunluğa ulaştıktan sonra
işgücünün bilgi ve becerisi makina ve yazılıma transfer edildiği için
nitelikli işgücü talebi düşecektir.</p>
<p>Belirli bir ürünün gelişim sürecine bakıldığında, zamanla nitelikli
işgücü talebinin azalacağı ve niteliksiz işgücü talebinin artacağı
söylenebilir, fakat yeni ürünler nitelikli işgücü talebini artıracağı ve
farklı ürün yaşam çevrimleri iç içe geçeceği için uzun dönemde nitelikli
işgücü talebi, bu iki etkenden hangisinin baskın olacağına bağlı olarak
değişecektir. Bir başka deyişle, yeniliklerin işgücü niteliğine
etkisinin olumlu veya olumsuz olacağını öngörmek mümkün değildir.</p>
<p>Yeniliklerin ekonomik ve toplumsal etkilerini en iyi özetleyebilecek
kavram, Schumpeter’in <i>yaratıcı yıkım</i> (creative destruction)
kavramıdır. Bu kavram, yenilik sürecinde yeni ürün ve süreçlerin
gelişeceğini (sürecin <i>yaratıcı</i> kısmı), fakat yeni olanların
kaçınılmaz olarak eskinin yerine geçeceğini (sürecin <i>yıkım</i> kısmı)
vurgular. Yenilikler sonucu eski ürünler piyasadan çekilecek, eski
ürünleri üreten firmalar iflas edecek, eski ürünlere özgü becerilere
sahip işçiler işsiz kalacak, bazı durumlarda tüm bir sektör ortadan
kalkacak, hatta bu sürece uyum gösteremeyen ülkelerin büyüme tempoları
giderek yavaşlayacaktır. Yaratıcı yıkım (yani yenilik) sürecinin yıkıcı
etkilerinin insani açıdan olumsuz sonuçlara yol açmaması için, bu
süreçten etkilen insanların aktif işgücü piyasası politikaları gibi
uygulamalar sonucu yeniliklere (yeni teknolojilere) adaptasyonunun
sağlanması gereklidir. Bu doğrultuda kurumsal tedbirler alınmadığı
durumda hem yenilik süreci toplumsal sorunlara yol açacak, hem de oluşan
tepkilerden dolayı yenilik süreci yavaşlayacaktır.</p>
<p>Yeniliklerin etkileri üzerine yapılan çalışmalarda büyük ölçüde
yeniliklerin hızı üzerinde durulmuştur (Yenilik süreci hızlı/yavaş
olursa ne olur? ). Fakat yeniliklerin hızı kadar yönü de önemlidir.
Örneğin enerji alanında fosil yakıt teknolojilerinin gelişmesi yerine
yenilenebilir enerji kaynaklarına dayalı teknolojileri geliştirilmesi,
enerji üretimi açısından aynı sonuca yol açabilir, fakat ekonomik ve
toplumsal etkileri açısından teknolojinin hangi yönde geliştiği, en az
hızı kadar önemlidir.</p>
<p>Teknolojik gelişme ve yenilikler üzerine yapılan çalışmalarda çoğu
kez mevcut durumda kullanılan (ve çoğu kez baskın konumda olan)
teknolojiler incelenmekte, var olan teknolojilerin seçenekler arasında
<i>en iyisi </i>olduğu varsayılmaktadır (“survival of the fittest”).
Fakat evrimci yaklaşım, her zaman en iyinin hayatta kalmayabileceğini,
seçenekler arasında daha “kötü” olan bir teknolojinin şans gibi pek çok
etkiden dolayı baskın olabileceğini ve diğer seçenekleri ortadan
kaldırabileceğini göstermiştir.</p>
<p>Pinch ve Bijker’ın (1987) çalışmasından sonra özellikle Teknolojinin
Toplumsal Kurulumu (Social Construction of Technology) yaklaşımı
tarafından, teknolojik gelişme sürecinde toplumsal süreçlerin ve güç
ilişkilerinin etkileri kapsamlı olarak incelenmiştir. Bu araştırmacılar,
teknoloji ve yeniliklerin ancak belirli bir toplumsal bağlam içinde
anlaşılabileceğini göstermiş, yeniliklerinin yönünün toplumsal ilişkiler
tarafından nasıl belirlendiği konusunda pek çok örnek ortaya
koymuşlardır. Bu çalışmalar sonucu yeniliklerin sadece bilim
<i>adamları</i> ve mühendislerin “teknik” tercihlerine bırakılamayacağı,
toplumsal aktörlerin de bu süreçlerde aktif olarak yer alması gerektiği
vurgulanmıştır.</p>
<p><br/></p>
</div>
<div id="yenilik-politikaları" class="section level2 useMedImage">
<h2 class="useMedImage">Yenilik politikaları</h2>
<div id="kuramlar" class="section level3">
<h3>Kuramlar</h3>
<p>Yenilik politikalarının gerekçelendirilmesi ve tasarlanmasında iki
kuram
etkilidir.<a class="sdfootnoteanc" href="#sdfootnote7sym" name="sdfootnote7anc"><sup>7</sup></a></p>
<p><i>Neo-klasik kuram</i>, tüm ekonomik birimlerin (firmalar ve
hanehalkları) rasyonel ve tam bilgiye sahip olduğunu, tek amaçlarının da
fayda maksimizasyonu olduğunu varsaymaktadır. Teknolojinin yapısına
ilişkin belirli varsayımlar altında, bireylerin ve toplumun refahı, tam
rekabetçi piyasalar altında maksimize edilmektedir. Piyasalar tam
rekabetçi konumdan uzaklaştığı ölçüde toplumsal refah azalmaktadır.</p>
<p>Bu varsayımlar altında yenilik politikası dahil herhangi bir kamu
politikasına gereksinim yoktur. Aksine, tüm piyasaların rekabetçi olduğu
durumda, herhangi bir kamu politikası toplumsal refahın azalmasına yol
açacaktır, çünkü teknolojik yenilik faaliyetler için gerekli olan
kaynaklar tam rekabetçi piyasalar tarafından en etkin bir şekilde tahsis
edilecektir.</p>
<p>Özellikle Nelson (1959) ve Arrow’un (1962) çalışmalarından sonra, pek
çok neo-klasik iktisatçı, yeniliklerin ve teknolojik bilginin
üretilmesinde <i>piyasaların aksayabileceğini</i> (market failure), yani
piyasaların bu faaliyetlere toplumsal olarak etkin düzeyde kaynak tahsis
edemeyeceğini, bu nedenle kamunun yenilik politikaları yoluyla kaynak
tahsis süreçlerini etkilemesi gerektiğini vurgulamıştır.</p>
<p>Neo-klasik yaklaşıma göre yenilik faaliyetlerinde piyasanın
aksamasının dört önemli nedeni vardır:</p>
<p>1. Yeniliklerin fiziksel mallardan önemli bir farklılığı, <i>kamusal
mal niteliğinin</i> önemli olması, yani dışlanabilirlik (excludability)
ve rekabetçilik (rivalry) özelliğinin (güçlü) olmamasıdır. Yeniliklerin
bir firmada kullanılması, diğer firmalarda kullanılmasını dışlamadığı
gibi yenilik ve yenilikte içerilen bilgi bir defa kullanıldıktan sonra
tükenmez, yok olmaz. Hatta, pek çok örnekte olduğu gibi, yeniliklerin ve
bilginin yaygınlaşması, kullanılması, en azından yeni bilgilerin
üretilmesini kolaylaştırarak kendi değerini artırır.</p>
<p>2. Yenilik faaliyetlerinde piyasanın aksamasının ikinci nedeni, bu
<i>faaliyetlere içkin olan belirsizliklerdir</i>. Yenilik
faaliyetlerinin teknolojik açıdan başarılı olup/olamayacağına ilişkin
<i>teknolojik belirsizlik</i>, teknolojik olarak başarılı olan
yeniliklerin kullanıcılar tarafından benimsenip/benimsenmeyeceğine
ilişkin <i>piyasa belirsizliği </i>ve diğer üreticilerin daha iyi/farklı
yenilikler gerçekleştirerek piyasada tutunup/tutunamayacağına ilişkin
<i>ticari belirsizlik </i>yenilik faaliyetlerinin finansmanında sorunlar
oluşturmaktadır.</p>
<p>3. Yenilik faaliyetlerinde piyasanın aksamasının üçüncü nedeni,
<i>Arrow ikilemi </i>olarak bilinen durumdur. Piyasa mekanizmasının
işleyebilmesi için, ekonomik aktörlerin davranışları sonucu fiyatların
oluşması ve fiyat hareketlerinin sağladığı bilgiye bağlı olarak
kaynakların tahsis edilmesi gereklidir. Bu mekanizmanın çalışabilmesinin
ön koşulu olan şeffaflık, yani piyasaya sürülen ürünler hakkında tam
bilgi, yenilikler için sağlanmamaktadır, çünkü yenilik ve bilgi
piyasalarında şeffaflık olması durumunda, yani herkesin aynı bilgiye
sahip olması durumunda bir bilgi alış/verişi gerçekleşemez. Şeffaflık
olmaması durumunda, potansiyel müşteriler, yeniliklerin ve bilginin
kendileri için yararını değerlendiremeyecekler ve belirli bir talep
oluşturamayacaklardır. Bir başka deyişle, bilginin, bilindiği zaman
alınmasına gerek kalmaz, bilinmediğinde ise değeri ölçülemez. Bu
durumda, yenilikler için piyasalar sığ olacak, piyasa mekanizması etkin
olarak çalışamayacaktır.</p>
<p>4. Son olarak, yenilik faaliyetlerinde <i>dışsallıklar </i>önem
kazanabilmektedir. Bir firmanın yenilik faaliyeti (yenilik içeren
ürünlerin kullanımı, yeniliğin taklit edilmesi, bu faaliyetlerde
yetkinleşen personelin başka firmalar tarafından istihdam edilmesi gibi
nedenlerle) diğer firmalara olumlu katkıda bulunabilmektedir. Yeniliği
yapan firma, yenilik faaliyetinin tüm faydasını elde edememekte,
tüketicilere, diğer firmalara ve hatta rakiplerine de yardımcı
olmaktadır. Bu durumda, yenilik faaliyetinin özel getirisi, toplumsal
getirisinden az olmakta, piyasa mekanizması yenilik faaliyetlerine
toplumsal olarak en iyi düzeyde kaynak tahsis edememektedir.</p>
<p>Neo-klasik yaklaşımda, yenilik faaliyetlerinde piyasanın aksamasının
iki önemli sonucu vardır. Yeniliklerin ve bilginin kamusal mal özelliği
kazanmasından ve ekonomik dışsallıklardan dolayı, bu faaliyetlere
yeterli düzeyde kaynak ayrılmayacaktır (eksik yatırım). Ayrıca bu
faaliyetlerdeki belirsizliğin fazla olmasından dolayı, finansman
maliyeti, toplumsal olarak en iyi duruma göre, daha yüksek olacaktır. Bu
sorun, özellikle sermaye piyasasının gelişmediği ülkelerde ve sermaye
piyasalarına ulaşması zor olan (küçük ve orta boy) firmalar için önemli
bir sorun olacaktır. Bu durumda devletin müdahalesi, yenilik
faaliyetlerinde özel getiri oranını toplumsal getiri oranına eşitleyecek
şekilde finansal destek sağlanması şeklinde olmalıdır.</p>
<p>Neo-klasik yaklaşımın teknoloji ve yenilik politikalarına ilişkin
önerilerinin önemli bir özelliği, genel, “tarafsız” politikaların ön
plana çıkarılmasıdır. Neo-klasik iktisatçılar genellikle belirli
sektörlere/firmalara/teknolojilere yönelik programları, piyasa
mekanizmasının işleyişini çarpıtacağı ve istismar edileceği gerekçesiyle
karşı çıkmaktadır.</p>
<p>1980’lerden itibaren etkinliği artan Schumpeterci/evrimci
iktisatçılar, neo-klasik yaklaşımın yenilik sürecinin anlaşılması
açısından yetersiz olduğunu öne sürmüşlerdir (neo-klasik yaklaşımın
kapsamlı bir eleştirisi için bkz. Lundvall, 1999). Neo-klasik yaklaşıma
yönelik eleştirileri üç ana başlıkta özetlemek mümkündür.</p>
<p>1. Genel olarak neo-klasik kuramın incelediği temel iktisadi sorun,
verili koşullarda kaynak tahsis sürecidir. Bu doğrultuda, teknoloji ve
yenilik politikalarına ilişkin neo-klasik öneri, firmaların kaynaklarını
ve teknolojik yeteneğini veri olarak alıp, çeşitli teşvik mekanizmaları
ile yenilik yapan firmaların Ar-Ge maliyetini düşürerek veya yeniliğin
faydalarından daha fazla yararlanmasını sağlayarak bu faaliyetlerin
getirisini artırmaktır. Bu anlamda, neo-klasik yaklaşım verili
koşulların dönüştürülmesini (örneğin firmaların teknolojik yeteneğinin
yükseltilmesini) ihmal etmektedir.</p>
<p>2. Neo-klasik kuramda tam rekabetçi piyasalar, kaynak tahsis
sürecinin analizinde mihenk taşı rolünü oynamaktadır. Fakat bu ölçüt
yenilik sürecinin incelenmesinde ve değerlendirilmesinde yetersiz
kalmaktadır, çünkü firmaların amacı yenilikler sonucu, en azından geçici
bir süre, tekelci konumda kalarak tekelci kâr elde etmektir. Fikri
mülkiyet hakları, bu tekelci konumu ve tekelci kârları güvence altına
almak için çıkarılmıştır.</p>
<p>3. Neo-klasik yaklaşım, teknolojik gelişme sürecini lineer bir süreç
olarak, firmaları da birbiriyle etkileşim içinde olmayan aktörler olarak
ele almaktadır. Yenilik sürecinde, sadece fiyatlardaki değişim ile
gerekli bilginin aktarılamadığı bilinmektedir. Yenilik süreci, firmalar
ve diğer ekonomik ve toplumsal aktörler (Ar-Ge kurumları, üniversiteler,
finans kuruluşları, vb) arasında piyasa ve piyasa-dışı mekanizmalar
aracılığıyla kurulan yoğun bir etkileşim içerisinde gerçekleşmektedir.
Yenilik sürecinin anlaşılması sistem yaklaşımını gerektirdiği için,
yenilik politikaları da teknoloji sisteminin bütününü göz önüne alarak
tasarlanmalıdır. Sistemik özelliklerin daha önem kazandığı bilgiye
dayalı çağdaş toplumlarda “piyasanın aksaması” yaklaşımı teknoloji ve
yenilik politikası için geçerli değildir.</p>
<p>Evrimci yaklaşımın, neo-klasik yaklaşımdan en önemli farklılığı,
ekonomik gelişim sürecinde yenilik ve öğrenme süreçlerini ön plana
çıkarmasıdır. Neo-klasik yaklaşım mevcut durumda (firmaların kaynakları
ve teknolojik yetenekleri veri iken) kaynak tahsis sürecini incelerken,
evrimci yaklaşım firmaların yeni teknolojileri nasıl geliştirdiği ve
yeniliklere nasıl uyum sağladığını incelemektedir. Yenilik sürecinde
belirsizlik ve tesadüfi etkenler önemli olduğu için, evrimci yaklaşımda
analiz birimi, neo-klasik yaklaşımın temsili firmasının aksine, farklı
teknolojileri, farklı yetenekleri, farklı örgütlenme yapıları, farklı
davranış kuralları olan firmalar ile diğer ekonomik aktörlerin
oluşturduğu bir sistemdir. Yenilikler (mutation) çeşitliliği artırırken,
rekabetçi baskılar (selection) çeşitliliği azaltıcı bir etkide
bulunmaktadır. Bu nedenle <i>çeşitlilik teknolojik gelişme sürecinin hem
nedeni, hem de sonucudur</i>.</p>
<p>Evrimci kuram sistem yaklaşımı benimsendiği için, yenilik
politikasının amacı iyi işleyen bir ulusal yenilik sisteminin
kurulmasıdır. Bu kurama göre yenilik politikasını zorunlu kılan neden,
piyasanın aksaması değiş, sistemin aksamasıdır.</p>
</div>
<div id="yaklaşımlar" class="section level3">
<h3>Yaklaşımlar</h3>
<p>Neo-klasik ve evrimci yaklaşımlar farklı nedenlerle de olsa kamu
tarafından (belirli koşullar altında) yenilik politikası uygulanmasının
gerekli olduğunu vurgulamaktadır. Kısaca tanımlamak gerekirse,
<i>yenilik politikası, yenilik sürecinin hızını ve yönünü etkilemeye
yönelik politikalardır</i>.</p>
<p>Yenilik politikalarının <i>tasarımında </i>farklı yaklaşımlar
kullanılabilmektedir. Bu yaklaşımları, <i>sorun-odaklı</i> ve
<i>gelecek-odaklı</i> olarak iki gruba ayırmak mümkündür.</p>
<p><i>Sorun-odaklı politika tasarımı</i> yaklaşımında, (ulusal düzeyde)
yenilik sürecinin etkili şekilde işlemesini engelleyen sorunlar tespit
edilerek, bu sorunları çözmeye yönelik politikalar tasarlanır.
Sorun-odaklı yaklaşımı da spesifik ve sistematik olarak ilk alt-gruba
ayırabiliriz.<a class="sdfootnoteanc" href="#sdfootnote8sym" name="sdfootnote8anc"><sup>8</sup></a></p>
<p><i>Spesifik sorun-odaklı yaklaşım</i>, karar ağacı (decision tree)
yöntemi izleyerek sorunun kök nedenlerini tespit etmeye çalışır (bkz.
Hausmann, Rodrik and Velasco, 2007). Örneğin KOBİ’lerin yeteri kadar
yenilikçi olmadığı düşünülüyorsa, Tablo 1’deki hipotetik örnekte olduğu
gibi, “KOBİ’ler yeteri kadar yenilikçi değil” hipotezi “neden?” soruları
ile açılarak sorunun kök nedenine ulaşılır.</p>
<p><strong>Tablo 1.</strong> Spesifik sorun-odaklı yaklaşım: Bir
örnek</p>
<hr />
<p>KOBİ’ler yenilikçi değil</p>
<ul>
<li>
KOBİ’ler yenilik gerçekleştirmiyorlar
<ul>
<li>
KOBİ’lerin yenilik gerçekleştirme ihtiyacı yok
<ul>
<li>
Yenilik faaliyetleri kârlı değil
</li>
<li>
Diğer faaliyetler daha kârlı
</li>
</ul>
</li>
<li>
KOBİ’ler yenilik faaliyetlerinin kazancını öngeremiyor
<ul>
<li>
KOBİ’ler teknolojik gelişmeler konusunda yeterli bilgiye sahip değil
</li>
<li>
KOBİ’ler piyasa koşulları konusunda yeterli bilgiye sahip değil
</li>
</ul>
</li>
</ul>
</li>
<li>
KOBİ’ler yenilik gerçekleştiremiyorlar
<ul>
<li>
KOBİ’lerin yenilikler için gerekli finansman kaynakları yok
</li>
<li>
KOBİ’lerin yenilikler için gerekli insan kaynağı yok
</li>
</ul>
</li>
<li>
KOBİ’ler yenilik gerçekleştiriyorlar fakat uygulayamıyorlar
<ul>
<li>
KOBİ’ler yenilikleri yaygın olarak kullanacakları yatırımı yapamıyorlar
</li>
<li>
KOBİ’ler büyük firmaların piyasa gücü nedeni ile yeni ürünlerini
dağıtamıyorlar
</li>
</ul>
</li>
</ul>
<hr />
<p><br /></p>
<p><i>Sistemik sorun-odaklı yaklaşımın </i>temel kavramı <i>sistemik
sorunlar</i>dır (Edquist, 2011; Lee, 2013). Bu yaklaşım, tanılayıcı
analiz (diagnostic analysis) ile sistemik sorunları ve bu sorunların
nedenlerini tespit etmeye çalışır. Sistemik sorun-odaklı yaklaşım,
spesifik sorun-odaklı yaklaşım gibi <i>mevcut</i> sorunları tespit
etmeye yöneliktir, fakat bu yaklaşımda tekil sorunlar değil, sistemin
işleyişindeki sorunlara ağırlık verilir. Örneğin bu yaklaşımda
“piyasanın aksaması” kavramı kullanılmaz, çünkü bu kavram mevcut yenilik
sistemi ile (tam rekabetçi piyasalar altındaki) optimum yenilik
sisteminin karşılaştırılmasına dayanır fakat optimum yenilik sistemini
tanımlamak mümkün olmadığı için “piyasanın aksaması” kavramı yenilik
politikası tasarımı için geçerli değildir.</p>
<p>Sistemik sorun-odaklı yaklaşım bir politika sorunu ile başlar
(örneğin “yenilik sisteminin performansının yetersiz olması”). Sonra bu
sorunu ölçecek göstergeler tespit edilir (yenilik yoğunluğu) ve bu
göstergeler operasyonel hale getirilir (artımsal yenilikler, radikal
yenilikler, sektörler, vb). Bu göstergeler temelinde yenilik sisteminin
hangi tip yeniliklerde ve hangi sektörlerde/bölgelerde/teknolojik
sistemlerde performansının yetersiz olduğu anlaşılır. Sorunların
nedenlerini tespit etmek için yenilik sistemindeki faaliyetler ile
sorunlar arasındaki ilişkiler analiz edilir. Bu analizler, optimum
yenilik sistemi olmadığı için, mevcut yenilik sisteminin tarihsel
gelişimi içerisinde kendisiyle ve mevcut yenilik sistemini başka yenilik
sistemleri ile karşılaştırarak yapılır, bu analizlerden sonra politika
önerileri geliştirilir.</p>
<p><i>Gelecek-odaklı</i> politika tasarımı yaklaşımında başlangıç
noktası mevcut tekil veya sistemik sorunlar değildir. Gelecek-odaklı
yaklaşımda, gelecekte ulaşılmak istenilen konuma yönelik olarak politika
tasarlanır. Bu anlamda gelecek-odaklı politika tasarımı pro-aktif bir
politikadır.</p>
<p>Gelecek-odaklı politika tasarımı da iki alt gruba ayrılabilir.</p>
<p><i>İstikşafi gelecek-odaklı </i>(exploratory future-oriented)
politika tasarımında politik, ekonomik, toplumsal ve teknolojik
eğilimler analiz edilir, bu eğilimler sonucu farklı gelecek senaryoları
oluşturulur, “en iyi” senaryonun gerçekleşme olasılığını artıracak veya
“en kötü” senaryonun gerçekleşme olasılığını azaltacak politikalar
tasarlanır (örneğin, bkz. Rand Europe, 1998). Bu yaklaşımda özellikle
teknolojilerin gelecekte nasıl gelişeceğine yönelik olarak tarihsel
veriler kullanılarak teknoloji tahminleri (technological forecasting)
yapılır.</p>
<p><i>Normatif gelecek-odaklı </i>(normative future-oriented) yaklaşım,
istikşafi yaklaşıma benzemekle birlikte, burada mevcut eğilimler
temelinde gelecek senaryoları oluşturulmaz. Bu yaklaşımda da mevcut
trendler analiz edilir, fakat bu analizler olası geleceklerin tespit
edilmesi için değil, istenilen geleceğe nasıl ulaşılacağını belirlemek
için kullanılır. Bir başka deyişle, istikşafi gelecek-odaklı yaklaşımda
bugünden başlanıp geleceğin nasıl olabileceği tahmin edilir, normatif
gelecek-odaklı yaklaşımda ise önce gelecekte nasıl bir noktaya ulaşılmak
istendiği belirlenir, sonra bu geleceğe ulaşmak için eğilimlerin nasıl
dönüştürülmesi gerektiği değerlendirilir. Bir anlamda istikşafi yaklaşım
mevcut eğilimlere uyum sağlamaya yönelikken, normatif yaklaşım geleceği
şekillendirmeye yöneliktir. Bu nedenle istikşafi yaklaşımda tahmin
(forecasting) yönetimi kullanılırken, normatif yaklaşımda öngörü
(foresight) yöntemleri kullanılır (öngörü çalışmaları konusunda bir
değerlendirme için bkz. Havas, Schartinger ve Weber, 2010). Normatif
gelecek-odaklı yaklaşım konusunda 2000’li yılların başlarında TÜBİTAK
tarafından gerçekleştirilen <i>Vizyon 2023</i> çalışması örnek olarak
gösterilebilir (Saritas, Taymaz and Tumer, 2007).</p>
<p>Normatif yaklaşımların en önemli özelliği, politika tercihlerinin
şeffaf bir şekilde ortaya konulması ve toplumun tüm kesimlerinin kendi
tercihlerini ve taleplerini politika tasarımı sürecine
yansıtabilmesidir.</p>
</div>
<div id="araçlar" class="section level3">
<h3>Araçlar</h3>
<p>Yukarıda belirtildiği gibi pek çok yenilikte kamusal mal niteliğinin
önemli olması, dışsallıklar, belirsizl ve riskler ve bilgi asimetrisi
gibi sorunlar nedeniyle yenilikçi firmalar gerçekleştirdikleri
yeniliklerin tüm getirisini alamamaktadır. Yeniliklerin özel getirisinin
toplumsal getirisinden daha düşük olduğu, bu nedenle yenilik
faaliyetlerine eksik-yatırım (under investment) yapılacağı pek çok
kuramsal ve ampirik çalışmada
gösterilmiştir.<a class="sdfootnoteanc" href="#sdfootnote9sym" name="sdfootnote9anc"><sup>9</sup></a></p>
<p>Genel kabul gören bu yaklaşıma göre, piyasanın aksamasına yol açan bu
sorunlardan dolayı devlet yeniliklerin özel getirisini artıracak
politikalar izlemelidir.</p>
<p>Yeniliklerin özel getirisini artırmaya yönelik ilk politika <i>fikri
mülkiyet hakları</i> politikalarıdır. Patent korumasında olduğu gibi
yenilik yapanlara, yeniliklerin sonuçlarını kullanmak üzere yasal olarak
(belirli bir süre) <i>tekel hakkı </i>tanınmaktadır. Piyasalarda
tekellerin oluşmasının ekonomik performansı olumsuz etkileyeceği de
söylenmekle birlikte, yenilikler üzerindeki geçici tekel hakkının
yeniliklerin yapılmasını teşvik ederek uzun dönemde ekonomik performans
üzerinde olumlu etkiye sahip olacağı düşünülmektedir.</p>
<p>Yeniliklerin özel getirisini artırmaya yönelik en yaygın olarak
kullanılan politika aracı, <i>Ar-Ge faaliyetlerine teşvikler
</i>verilmesidir. Bu politika aracı hemen hemen tüm devletler tarafından
yaygın olarak kullanılmaktadır ve devlet yardımlarını kısıtlayan
uluslaraarası anlaşmalarda bir istisna olarak kabul edilmektedir. Ar-Ge
faaliyetlerine uygulanan teşvikler sonucu yeniliklerin özel maliyeti
düşürülmekte, böylece özel getirinin artması ve toplumsal getiriye
yaklaşması sağlanmaktadır (optimum teşvik düzeyi, özel getiriyi
toplumsal getiriye eşitleyecek destek miktarıdır).</p>
<p>Ar-Ge faaliyetlerine destekler yatay ve düşey olabilir. Herhangi bir
kısıt konulmaksızın tüm Ar-Ge yapanlara teşvik verilmesi yatay destek
olarak tanımlanırken, seçilen sektörlerde veya teknoloji alanlarında
teşviklerin verilmesi düşey teşvik olarak adlandırılmaktadır.</p>
<p>Ar-Ge teşvikleri vergisel (Ar-Ge harcamalarının vergiden düşülmesi,
kurumlar vergisi ve gelir vergisi istisnaları, Ar-Ge personeli için
sosyal güvenlik primlerinde indirimler, vb) veya doğrudan mali destek
biçiminde olabilir. Mali destekler koşulsuz bağış, koşullu bağış
(yenilikten gelir elde edilmesi durumunda desteğin geri ödenmesi) ve
kredi biçimlerinde olabilir. OECD ülkelerinin genelinde vergisel ve
koşulsuz bağış şeklinde Ar-Ge destekleri yaygın olarak kullanılmakta,
kamu desteği Ar-Ge harcamalarının % 50’sine ulaşabilmektedir. Bir başka
deyişle Ar-Ge faaliyetlerine 100 TL ayıran bir firma, bunun yaklaşık
yarısını devletten Ar-Ge teşviki olarak geri alabilmektedir.</p>
<p>Firmalara yönelik Ar-Ge teşviklerine ek olarak, özellikle sistem
yaklaşımını benimseyen araştırmacılar ve politika yapıcıları tarafından,
ulusal yenilik sistemi kurumlarının oluşturulması ve bu kurumlar
arasında etkileşimin sağlanmasına yönelik politika araçları da
önerilmektedir. Örneğin kamu araştırma merkezleri ve üniversitelerde
Ar-Ge faaliyetleri yapılarak üretilen bilgi ve yeniliklerin kamuya
sunulması, nitelikli bilim insanı ve araştırmacı yetiştirilmesi,
teknoparklar ve kuluçkalıklar gibi araçlarla kümelenmenin desteklenmesi,
standartların belirlenmesi, özel firmalara kalibrasyon ve test
hizmetlerinin sunulması, teknoloji transferinin desteklenmesi, özellikle
KOBİ’lere yönelik teknolojik destek programları, kamu satın alma
politikalarıyla yeniliklerin özendirilmesi gibi çok çeşitli araçlar
kullanılmaktadır (bu konuda örnekler için bkz. World Bank, 2010; UNCTAD,
2015).</p>
</div>
<div id="sorunlar" class="section level3">
<h3>Sorunlar</h3>
<p>1970’lerden günümüze yeniliklerin teşvik edilmesine yönelik
politikalar büyük ölçüde arz yönlü olmuş, bir başka deyişle doğrudan
yenilik arzını desteklemiştir. Yenilik politikalarının arz yönlü
olmasının önemli bir nedeni teknolojik yenilik sürecine ilişkin lineer
bakış açısının hala politika yapıcıları tarafından (en azından örtük
olarak) benimsenmesidir. Ayrıca, neo-klasik kuramın piyasaların aksaması
tezi de önemli ölçüde etkili olmuş, yeniliklerin özel getirisinin
yükseltilmesi için yenilik arzını teşvik eden politikalar
benimsenmiştir. Evrimci/Schumpeterci iktisatçıların yenilik sistemi
yaklaşımları, bu politikaları zenginleştirmesine karşın, pratikte
önerilen politikalar yenilikçi firmalar için “iş ortamının
kolaylaştırılması” düzeyinde kalmış ve yine arz yönlü olmuştur. Son
olarak, yenilik politikaları uzun bir dönem yeniliklerin ve teknolojik
gelişme hızının artırılmasına öncelik vermiş, <i>yeniliklerin yönü</i>
(hangi yeniliklerin gerçekleştirildiği) ikincil planda kalmıştır (benzer
bir değerlendirme için bkz Edquist, 2015).</p>
<p>Son 10 yıllık dönemde, talep yönlü politikaların da artan ölçüde
gündeme geldiği gözlenmektedir. Talep yönlü politikaların, yani yenilik
talebi oluşturarak yeniliklerin hızı ve yönünün etkilenmesine yönelik
politikaların son yıllarda daha fazla gündeme gelmesinin iki nedeni
vardır.<a class="sdfootnoteanc" href="#sdfootnote10sym" name="sdfootnote10anc"><sup>10</sup></a></p>
<p>İlk olarak, teşviklerinin çeşitliliği ve kapsamına karşın özellikle
AB ülkelerinde arz yönlü politikaların etkinliği kısıtlı olmuştur.
İkinci olarak arz yönlü politikalar yenilik sürecinin önemli toplumsal
ve çevresel sorunların çözümüne yönelik olmasını sağlayamamıştır
(Edquist, 2015; Guerzonia ve Raiteria, 2015).</p>
<p>Arz yönlü politikaların yenilik sürecini toplumsal açıdan önemli
(toplumsal getirisi yüksek) alanlara doğru yönlendirememesinin nedeni bu
politikaların tasarımından kaynaklanmaktadır. Çünkü arz yönlü
politikalar, teşvik miktarı ne olursa olsun her zaman özel getirisi
yüksek olan alanlarda yenilik faaliyetlerinin yürütülmesini destekler.
Bu durum, Şekil 6’daki basit örnek ile gösterilebilir. Mevcut teknolojik
ve bilimsel bilgi birikimi çerçevesinde firmaların gerçekleştirebileceği
9 proje olduğunu ve bu projelerden H ve I’nin tüm toplumu doğrudan
etkileyen ve bu nedenle toplumsal getirisi çok yüksek olan çevre
projeleri olduğunu varsayalım. Şekilde projeler özel getirilerine göre
sıralanmıştır.</p>
<p><strong>Şekil 6.</strong> Yenilik projelerinin seçimi</p>
<p><img src="img/yenilik/Yenilik%20Sekil%206.png" alt="yenilik-sekil-6" /></p>
<p>Tüm yenilik projelerinin özel maliyeti 10 birim iken, firmalar sadece
net özel getirisi (özel getiri – özel maliyet) pozitif olan A ve B
projelerini gerçekleştirecektir. Arz yönlü politikalar ile (örneğin
Ar-Ge destekleri ile) özel maliyetin 7 birime düşürüldüğünü varsayalım.
Bu durumda firmalar yine net getirisi en yüksek olan A, B, C ve D
projelerini gerçekleştirecektir. H ve I projeleri en yüksek toplumsal
getiriye sahip olmasına karşın, bu projelerin sadece arz yönlü
politikalar ile gerçekleştirilmesi hemen hemen olanaksızdır. Bu
teknolojilerin geliştirilmesi (örneğin çevre-dostu yeniliklerin
gerçekleştirilmesi) ancak ya kamu kuruluşları tarafından araştırma
faaliyetlerinin yürütülmesi, ya da kamunun (satın alma politikası gibi)
talep yönlü politikalar uygulaması ile mümkün olacaktır.</p>
<p>İnsanlık günümüzde iklim değişikliği, yoksulluk, nüfusun yaşlanması,
genç işsizlik, kıtlık ve aşırı şişmanlık, tedavisi olmayan salgın
hastalıklar gibi gerçek ve potansiyel sorunlarla karşı karşıyadır. Büyük
ölçüde son 200 yıllık dönemde geliştirilen teknolojilerin yarattığı bu
sorunlar, tüm insanlığı tehdit edecek boyuttadır.</p>
<p><a name="__DdeLink__2319_14059336681"></a> Bu sorunların pek çoğunun
çözümünde yenilikler önemli bir rol oynayacaktır. Fakat yenilikler
yoluyla bu sorunların aşılabilmesi için yenilik politikalarının,
normatif gelecek-odaklı bir yaklaşımla ve yeniliklerin yönünü
değiştirecek şekilde uygulanması gereklidir. Sürdürülebilir büyüme
(sustainable growth), yeşil büyüme (green growth) ve kapsayıcı büyüme
(inclusive growth) gibi kavramlar toplum tarafından nasıl bir geleceğin
istendiğini göstermektedir. Büyük ölçekli kamu yatırımları ve satın alma
politikalarına dayalı yenilik politikaları bu istenilen geleceklere
ulaşılmasına katkıda bulunabilir (yenilik politikalarının üstlenmesi
gereken rol konusunda bkz. Mazzucato, 2013; Mazzucato ve Perez,
2014).</p>
<p><br/></p>
</div>
</div>
<div id="türkiye-ve-yenilikçilik" class="section level2 useMedImage">
<h2 class="useMedImage">Türkiye ve yenilikçilik</h2>
<p>Uzun dönemli ekonomik büyüme ve rekabet gücünün kazanılması açısından
yenilik faaliyetleri son derece önemlidir. Yenilik faaliyetleri
açısından bakıldığında Türkiye’nin konumu nedir ve nasıl
değişmektedir?<a class="sdfootnoteanc" href="#sdfootnote11sym" name="sdfootnote11anc"><sup>11</sup></a></p>
<p>Yenilik çok boyutlu bir kavram olduğu ve farklı metriklerin farklı
üstünlükleri/zayıflıkları olduğu için bu bölümde yeniliklere ilişkin iki
temel gösterge kullanılmıştır: Ar-Ge ve patent istatistikleri.</p>
<p>Şekil 7’da Türkiye, Kore, Çin, ABD, AB (28 ülke) ve OECD ülkelerinde
2000-214 yıllarında GSYİH içinde Ar-Ge harcamalarının oranı (Ar-Ge
yoğunluğu) görülmektedir. Türkiye’nin Ar-Ge yoğunluğu tedrici bir
şekilde artarak yaklaşık % 0.5’den % 1.0’e ulaşmıştır. Bu artış, diğer
ülkeler ile karşılaştırıldığında hala çok düşük düzeydedir. AB, ABD ve
OECD ülkelerinde bu oran % 2-2.8 arasındadır. Karşılaştırma amacıyla
Türkiye için Kore ve Çin’in daha anlamlı olacağı düşünülebilir.
1960’ların sonlarından itibaren çok hızlı bir büyüme temposu yakalayan
Kore’nin Ar-Ge yoğunluğu da hızla artmış ve 2012’de % 4’ü geçmiştir. Son
50 yıllık dönemde dünyada en hızlı büyüyen ülkelerden biri olan Kore’nin
bu başarısında, orta ve yüksek-teknolojili sektörlere doğru hızlı bir
yapısal dönüşüm gerçekleştirmesi ve buna paralel olarak Ar-Ge
yoğunluğunu artırması önemli bir rol oynamıştır.</p>
<p><strong>Şekil 7.</strong> GSYİH içinde Ar-Ge harcamalarının payı</p>
<p><img src="img/yenilik/Yenilik%20Sekil%207.png" alt="yenilik-sekil-7" /><br />
<i>Kaynak:</i> OECD, Main Science and Technology Indicators</p>
<p>2005’de satın alma gücü paritesine göre kişi başına milli geliri
Türkiye’nin yarısından az olan Çin’de Ar-Ge yoğunluğu Türkiye’nin
yaklaşık iki katıydı. Buna karşın Çin’in Ar-Ge yoğunluğu bu dönemde
hızla artarak 2014’de % 2’yi aşmıştır.</p>
<p>Ar-Ge yoğunluğu kadar, Ar-Ge harcamalarının ne kadarının özel sektör
tarafından gerçekleştirildiği önemlidir. Çünkü üniversitelerin Ar-Ge
faaliyeti gerçekleştirdiği varsayıldığından, tanım gereği üniversite
bütçelerinin önemli bir kısmı Ar-Ge harcaması olarak kabul
edilmektedir.</p>
<p><strong>Şekil 8.</strong> Ar-Ge harcamaları içerisinde özel sektörün
payı</p>
<p><img src="img/yenilik/Yenilik%20Sekil%208.png" alt="yenilik-sekil-8"  /><br />
<i>Kaynak:</i> OECD, Main Science and Technology Indicators</p>
<p>Şekil 8’de özel sektörün Ar-Ge faaliyetlerinin ne kadarını
gerçekleştirdiği görülmektedir. Türkiye’de bu oran 2001 krizinden sonra
düşmüş, 2003’den sonra hızla artarak 2014’de % 50’yi geçmiştir. AB, ABD,
Kore, Çin ve OECD ülkelerinde ise özel sektörün payı tüm dönem boyunca %
60’ın üzerinde olmuştur.</p>
<p>Ar-Ge faaliyetleri yenilik sürecinin önemli bir girdisini
oluşturmakla birlikte, tüm Ar-Ge faaliyetlerinin amacı yenilik
gerçekleştirmek değildir. Bu nedenle ülkelerin yenilikçi performansları
açısından patent verileri daha iyi bir karşılaştırma yapma olanağı
sunmaktadır.</p>
<p>OECD tarafından ülkeler arası karşılaştırma yapılması amacıyla üçlü
(triadic) patent verileri derlenmektedir. Firmalar genellikle patent
başvurularını önce faaliyet gösterdikleri ülkede yapmakta, rüçhan
hakkını kullanarak bir yıl içerisinde patent hakkını almak istedikleri
bölgelere/ülkelere başvurmaktadır. Bu sayede patentin koruma süresi
fiilen 21 yıla çıkarılmaktadır. “Üçlü patent”, AB ve Japonya’da patent
başvurusu yapılan ve ABD’de patent hakkı alınan yenilikleri
tanımlamaktadır. Bu üç bölge dünyanın en büyük ekonomilerini oluşturduğu
için, “önemli” yenilik sahiplerinin bu üç bölgede de patent başvurusunda
bulunacağı varsayılmaktadır. Bu nedenle “üçlü patent” hem koruma altına
alınan yeniliğin “önemli” olduğunu göstermekte, hem de “ülke yanlılığı”
(home bias) denilen yenilik yapan firmaların önce kendi ülkelerinde
patent başvurusunda bulunmasından kaynaklanan yanlılığı
azaltmaktadır.</p>
<p><strong>Şekil 9.</strong> Üçlü (triadic) patentleri içinde ülke
payları</p>
<p><img src="img/yenilik/Yenilik%20Sekil%209.png" alt="yenilik-sekil-9"  /><br />
<i>Kaynak:</i> OECD, Main Science and Technology Indicators</p>
<p><strong>Şekil 10.</strong> Üçlü (triadic) patent sayıları</p>
<p><img src="img/yenilik/Yenilik%20Sekil%2010.png" alt="yenilik-sekil-10"  /><br />
<i>Kaynak:</i> OECD, Main Science and Technology Indicators</p>
<p>Şekil 9’de dünyadaki tüm üçlü patentler içinde Türkiye, Çin ve Kore
kaynaklı patentlerin payı görülmektedir (ABD ve AB’nin payları 2000’de
yaklaşık % 30’lardan 2014’de % 25’lere düşmüştür). Kore ve Çin’in üçlü
patenler içindeki payı hızlı bir şekilde artarak 2014’de, sırasıyla,
yaklaşık % 5.5 ve % 3.5’a ulaşmıştır. Türkiye’nin payı kısmen artmakla
birlikte hala ihmal edilebilir bir orandadır.</p>
<p>Türkiye’nin üçlü patentler içindeki payı çok düşük olduğu için, bu üç
ülkenin üçlü patent sayıları Şekil 10’da sunulmuştur. Patent sayıları
logaritmik ölçekte verildiği için, patent sayısı eğrilerinin eğilimi
büyüme hızını vermektedir. Türkiye’nin üçlü patent sayısı 2000’de 100’ün
altındayken, 2014’e kadar hızlı bir artış göstermiştir. Fakat bu
gelişmeye karşın 2014’de Türkiye kaynaklı üçlü patent sayısı hala
1000’in altındadır. Çin ve Kore’de üçlü patent sayıları hızla artmış ve
her iki ülkede de 2010 yılında 10000’i aşmıştır.</p>
<p>Patent sayısına ilişkin veriler, Türkiye’nin yenilikçi performansında
bir gelişme olduğunu, fakat mevcut durumda hala çok yetersiz bir düzeyde
kaldığını göstermektedir. Türkiye’nin yenilikçi performansının gelişmesi
için yapısal dönüşümü hedefleyen sanayi politikaları ile yenilik
politikalarının tutarlı bir şekilde tasarlanması ve sürekli bir şekilde
uygulanması gereklidir. Bu doğrultuda uygulanacak yenilik
politikalarında, talep yönlü politika araçlarının da etkin bir şekilde
kullanılması gerekmektedir.</p>
<p><br/></p>
</div>
<div id="kaynaklar" class="section level2">
<h2>Kaynaklar</h2>
<p>Akalın, Şükrü Halûk (2007), “Innovation, İnovasyon: Yenileşim”,
<i>Türk Dili Dil ve Edebiyat Dergisi</i> (93/666): 483-486.</p>
<p>Archibugi, D (1992), “Patenting as an Indicator of Technological
Innovation: A Review”, <i>Science and Public Policy </i>(19):
357-368.</p>
<p>Arıkan, C., Akyos, M., Durgut, M. ve Göker, A. (2003), <i>Ulusal
İnovasyon Sistemi</i>, İstanbul: TÜSİAD.</p>
<p>Arnold, E., Farla, K., Kolarz, P. ve Porau, X. (2014), <i>The Case
for Public Support of Innovation</i>, Londra: Department for Business
Innovation and Skills and Technopolis.</p>
<p>Arrow, K. (1962), “Economic Welfare and the Allocation of Resources
for Invention”, R.R. Nelson (der.), <i>The Rate and Direction of
Inventive Activity</i> içinde, Princeton, NJ: Princeton University
Press.</p>
<p>Braverman, H. (1974), <i>Labor and Monopoly Capital: The Degradation
of Work in the Twentieth Century</i>, New York: Monthly Review
Press.</p>
<p>Bush, Vannevar (1960) [1945], <i>Science: The Endless Frontier. A
Report to the President on a Program for Postwar Scientific
Research</i>, Washington, DC: NSF.</p>
<p>Carlsson, B. ve Stankiewicz, R. (1991), “On the Nature, Function and
Composition of Technological Systems”, <i>Journal of Evolutionary
Economics</i> (1): 93-118.</p>
<p>Cook, P., Uranga, M.G. ve Etxebarria, G. (1998), “Regional Systems of
Innovation: An Evolutionary Perspective”, <i>Environment and Planning
A</i> (30): 1563-1584.</p>
<p>Cook, P. ve Memedovic, O. (2003), <i>Strategies for Regional
Innovation Systems: Learning Transfer and Applications</i>, Viyana:
UNIDO.</p>
<p>Edquist, C. (2011), “Design of Innovation Policy through Diagnostic
Analysis: Identification of Systemic Problems (or Failures)”,
<i>Industrial and Corporate Change </i>(20): 1725–1753.</p>
<p>Edquist, C. (2015), “Innovation-related Public Procurement as a
Demand-oriented Innovation Policy Instrument”, Papers in Innovation
Studies No 2015/28, Lund: CIRCLE – Center for Innovation, Research and
Competences in the Learning Economy, Lund University.</p>
<p>European Commission (2015), <i>Supply and Demand Side Innovation
Policies</i>, Brussels: EU.</p>
<p>Freeman, C. (1987), <i>Technology Policy and Economic Performance –
Lessons from Japan,</i> Londra ve New York: Pinter Publishers.</p>
<p>Freeman, C. (1988), “Japan: A new National Innovation Systems?”, G.
Dosi, C. Freeman, R.R. Nelson, G. Silverberg ve L. Soete (der.),
<i>Technology and Economic Theory</i> içinde, Londra: Pinter
Publishers.</p>
<p>Freeman, C. ve Perez, C. (1988), “Structural Crises of Adjustment”,
G.Dosi vd. (der.), <i>Technical Change and Economic Theory</i> içinde,
Londra: Pinter, ss. 38-66.</p>
<p>Godin, Benoît (2008), <i>Innovation: A Category</i>, Project on the
Intellectual History of Innovation Working Paper No. 1, Montreal.</p>
<p>Godin, Benoît (2015), <i>Innovation: A Conceptual History of an
Anonymous Concept</i>, Project on the Intellectual History of Innovation
Working Paper No. 21, Montreal.</p>
<p>Guerzonia, M. ve Raiteria, E. (2015), “Demand-side vs. Supply-side
Technology Policies: Hidden Treatment and New Empirical Evidence on the
Policy Mix”, <i>Research Policy</i> (44): 726-747.</p>
<p>Grübler, A. ve Ausubel, J.H. (1995), “Working Less and Living Longer:
Long-term Trends in Working Time and Time Budgets”, <i>Technological
Forecasting and Social Change </i>(50): 113-131.</p>
<p>Hausmann, R., Rodrik, D. and Velasco, A. (2007), ‘‘Growth
Diagnostics,’’ D. Rodrik (der.), <i>One Economics, Many Recipes:
Globalization, Institutions, and Economic Growth</i> içinde, Princeton,
NJ: Princeton University Press.</p>
<p>Havas, A., Schartinger, D. ve Weber, M. (2010), “The Impact of
Foresight on Innovation Policy-making: Recent Experiences and Future
Perspectives”, <i>Research Evaluation</i> (19): 91-104.</p>
<p>Hong, S., Oxley, L. ve McCann, P. (2012), “A Survey of the Innovation
Surveys”, <i>Journal of Economic Surveys</i> (26): 420-444.</p>
<p>Henderson, R.M. ve Clark, K.B. (1990), “Architectural Innovation: The
Reconfiguration of Existing Product Technologies and the Failure of
Established Firms”, <i>Administrative Science Quarterly</i> (35):
9-30.</p>
<p>Kline, S.J. ve N. Rosenberg (1986), “An Overview of Innovation”, R.
Landau ve N. Rosenberg (der.), <i>The Positive Sum Strategy: Harnessing
Technology for Economic Growth</i> içinde, Washington DC: National
Academies Press, ss. 275–305.</p>
<p>Kuhn, Thomas S. (1962), <i>The Structure of Scientific
Revolutions</i>, Chicago: University of Chicago Press.</p>
<p>Lee, K. (2013), <i>Schumpeterian Analysis of Economic Catch-up
Knowledge, Path-Creation, and the Middle-Income Trap</i>, Cambridge
University Press.</p>
<p>Lundvall, B-Å. (1988), “Innovation as an Interactive Process: From
User-producer Interaction to the National Innovation Systems”, G. Dosi,
C. Freeman, R.R. Nelson, G. Silverberg ve L. Soete (der.), <i>Technology
and Economic Theory</i> içinde, Londra: Pinter Publishers.</p>
<p>Lundvall, B-Å. (der.) (1992), <i>National Innovation Systems: Towards
a Theory of Innovation and Interactive Learning</i>, Londra: Pinter.</p>
<p>Lundvall, B-Å. (1999), “Technology Policy in the Learning Economy”,
D. Archibugi, J. Howells ve J. Michie (der.), <i>Innovation Policy in a
Global Economy</i> içinde, Cambridge: Cambridge University Press, ss.
19-34.</p>
<p>Mansfield, M., Rapoport, J., Romeo, A., Wagner, S. ve Beardsley, G.
(1977), “Social and Private Rates of Return from Industrial
Innovations”, <i>Quarterly Journal of Economics</i> (91): 221-240.</p>
<p>Mazzucato, M. (2013),<em>The Entrepreneurial State: Debunking Public
vs. Private Sector Myths</em><em>, Londra: </em>Anthem Press.</p>
<p>Mazzucato, M. and Perez, C. (2014), <i>Innovation as Growth Policy:
The Challenge for Europe</i>, SPRU Working Papers 2014-13, Sussex: SPRU,
University of Sussex.</p>
<p>Mohnen, P. ve Hall, B. (2013), “Innovation and Productivity: An
Update”, <i>Eurasian Business Review</i> (3): 47-65.</p>
<p>Nelson, R.R. (1959), “Simple Economics of Basic Scientific Research”,
<i>Journal of Political Economy</i> (67): 297-306.</p>
<p>Nelson, R.R. (der.) (1993), <i>National Systems of Innovation: A
comparative Study</i>, Oxford: Oxford University Press.</p>
<p>Nelson, R.R., ve Winter, S.G. (1982), <i>An Evolutionary Theory of
Economic Change</i>, Belknap Press, Cambridge, Mass. ve Londra.</p>
<p>OECD (1997), <i>National Innovation Systems</i>, Paris: OECD.</p>
<p>OECD (2002) [1963/1994], <i>Frascati Kılavuzu: Araştırma ve Deneysel
Geliştirme Taramaları için Önerilen Standart Uygulama</i>, Ankara:
TÜBİTAK.</p>
<p>OECD ve Eurostat (2006) [1992/2005], <i>Oslo Kılavuzu: Yenilik
Verilerinin Toplanması ve Yorumlanması için İlkeler</i> (3. baskı),
Ankara: TUBİTAK.</p>
<p>Pinch, T. ve Bijker, W. (1987), “The Social Construction of Facts and
Artifacts: Or How the Sociology of Science and the Sociology of
Technology might Benefit Each Other”, W. Bijker, T.Hughes ve T. Pinch
(der.), <i>The Social Construction of Technological Systems: New
Directions in the Sociology and History of Technology</i> içinde,
Cambridge, MA: MIT Press, ss. 17-50.</p>
<p>Rand Europe (1998), <i>Technology Radar: Main Report and Executive
Summary</i>, The Hague: Ministry of Economic Affairs, The
Netherlands.</p>
<p>REF (2014), <i>Ulusal İnovasyon Girişimi 2006-2013 Dönemi
Değerlendirme Raporu</i>, İstanbul: TÜSİAD-Sabancı Üniversitesi Rekabet
Forumu (REF).</p>
<p>Rosenberg, N. (1994), <i>Exploring the Black Box: Technology,
Economics and History</i>. New York: Cambridge University Press.</p>
<p>Saritas, O., Taymaz, E. ve Tumer, T. (2007), “Vision 2023: Turkey’s
National Technology Foresight Program – A Contextualist Description and
Analysis”, <i>Technological Forecasting and Social Change </i>(74):
1374-1393.</p>
<p>Schumpeter, Joseph A. (1983) [1934], T<i>he Theory of Economic
Development: An Inquiry into Profits, Capital, Credit, Interest, and the
Business Cycle,</i> New Brunswick, New Jersey: Transaction Books
(translated from the 1911 original German, <i>Theorie der
wirtschaftlichen Entwicklung</i>).</p>
<p>Schumpeter, Joseph A. (2014) [1942], <i>Capitalism, Socialism and
Democracy</i> (2. baskı.), Floyd, Virginia: Impact Books.</p>
<p>Taymaz, E. (2001), <i>Ulusal Yenilik Sistemi: Türkiye İmalat
Sanayiinde Teknolojik Değişim ve Yenilik Süreçleri</i>, Ankara:
TÜBİTAK/TTGV/DİE.</p>
<p>UNCTAD (2015), <i>Technology and Innovation Report 2015: Fostering
Innovation Policies for Industrial Development</i>, Vienna: UNCTAD.</p>
<p>Utterback, J. M. (1996), <i>Mastering the Dynamics of Innovation</i>,
Boston MA: Harvard Business School Press.</p>
<p>Utterback, J. M. ve Abernathy, W. J. (1978), “Dynamic Model of
Process and Product Innovation”, <i>Omega – International Journal of
Management Science</i> (3): 639-656.</p>
<p>Vivarelli, M. (1995), <i>The Economics of Technology and
Employment,</i> Aldershot: Edward Elgar Publishing.</p>
<p>Vivarelli, M. (2014), “Innovation, Employment and Skills in Advanced
and Developing Countries: A Survey of Economic Literature”, <i>Journal
of Economic Issues</i> (48): 123-154.</p>
<p>World Bank (2010), <i>Innovation Policy: A Guide for Developing
Countries,</i> Washington DC: World Bank.</p>
<p><br/></p>
</div>
<div id="notlar" class="section level2">
<h2>Notlar</h2>
<div id="sdfootnote1">
<p><a class="sdfootnotesym" href="#sdfootnote1anc" name="sdfootnote1sym">1
</a><i>Oslo Kılavuzu</i>’nun TÜBİTAK tarafından yayımlanan Türkçe
tercümesinde de “innovation” kavramı için “yenilik” kullanılmıştır.</p>
</div>
<div id="sdfootnote2">
<p><a class="sdfootnotesym" href="#sdfootnote2anc" name="sdfootnote2sym">2
</a><i>Google Books </i>veri tabanı yaklaşık 5 milyon kitabı
kapsamaktadır. Şekillerdeki sayılar, bu kitaplarda kullanılan tüm
sözcükler içerisinde ilgili sözcüklerin kullanım sıklığını
göstermektedir. Şekil 1 ve Şekil 2’de kullanılan veriler, rahat okunması
için, 10<sup>6</sup> ve 10<sup>8</sup> ile çarpılmış ve 3-yıllık düzleme
kullanılmıştır. Arama sonuçları büyük-küçük harfe duyarlı değildir.</p>
</div>
<div id="sdfootnote3">
<p><a class="sdfootnotesym" href="#sdfootnote3anc" name="sdfootnote3sym">3
</a>Türkiye’de 2004’den başlayarak 2-yılda bir TÜİK tarafından yenilik
anketi yapılmıştır. Ankette son 3 yıl içerisindeki yenilik
faaliyetlerine ilişkin bilgi derlenmektedir. Anket, sektör ve işyeri
büyüklüğüne göre seçilen girişimlere uygulanmaktadır.</p>
</div>
<div id="sdfootnote4">
<p><a class="sdfootnotesym" href="#sdfootnote4anc" name="sdfootnote4sym">4
</a>“Teknolojik devrim” ve “tekno-ekonomik paradigma” kavramlarının
Kuhn’un “bilimsel devrim” ve “bilimsel paradigma” kavramlarından
türetildiği Freeman ve Perez tarafından da belirtilmiştir (bkz. Kuhn,
1962).</p>
</div>
<div id="sdfootnote5">
<p><a class="sdfootnotesym" href="#sdfootnote5anc" name="sdfootnote5sym">5
</a>Sermaye üretkenliği (çıktı/sermaye stoğu oranı) ise uzun dönemlerde
artış veya düşüşler gösterebilmektedir.</p>
</div>
<div id="sdfootnote6">
<p><a class="sdfootnotesym" href="#sdfootnote6anc" name="sdfootnote6sym">6
</a>Yaşam beklentisindeki artış sonucu 1856’dan 1931’e kadar erkeklerin
işgücünde olma süresi artmış, fakat işe başlama yaşının tedrici olarak
artmasıyla 1931’den 1981’e kadar düşmüştür. Kadınların işgücünde olma
süresi ise, işgücüne katılım oranlarının artmasından dolayı her iki
dönemde de artmıştır. Bu etkiye karşın haftalık çalışma süresindeki
düşme, ömür boyunca çalışan sürenin azalmasını sağlamıştır.</p>
</div>
<div id="sdfootnote7">
<p><a class="sdfootnotesym" href="#sdfootnote7anc" name="sdfootnote7sym">7
</a>Bu bölüm büyük ölçüde Taymaz’dan (2001: 5-23) alınmıştır.</p>
</div>
<div id="sdfootnote8">
<p><a class="sdfootnotesym" href="#sdfootnote8anc" name="sdfootnote8sym">8
</a>Piyasa ve sistem aksamalarına ilişkin kapsamlı bir çalışma için bkz.
Arnold, Farla, Kolarz ve Porau (2014).</p>
</div>
<div id="sdfootnote9">
<p><a class="sdfootnotesym" href="#sdfootnote9anc" name="sdfootnote9sym">9
</a>Bu konuda ilk ampirik çalışmalar Mansfield ve arkadaşları tarafından
yapılmıştır (bkz. Mansfield, vd., 1977).</p>
</div>
<div id="sdfootnote10">
<p><a class="sdfootnotesym" href="#sdfootnote10anc" name="sdfootnote10sym">10
</a>Talep yönlü politikalar artık AB’nin de gündeminde yer almaktadır.
Avrupa Komisyonu 2012 yılında talep yönlü politikalar ile yeniliklerin
desteklenmesine yönelik Eylem Planı’nı kabul etmiştir (bkz. European
Commission, 2015).</p>
</div>
<div id="sdfootnote11">
<p><a class="sdfootnotesym" href="#sdfootnote11anc" name="sdfootnote11sym">11
</a>Türkiye’de 2006-2013 dönemindeki gelişmelere ilişkin çok kapsamlı
bir çalışma için bkz. REF (2014).</p>
</div>
</div>
	



</div>

<script>

// add bootstrap table styles to pandoc tables
function bootstrapStylePandocTables() {
  $('tr.header').parent('thead').parent('table').addClass('table table-condensed');
}
$(document).ready(function () {
  bootstrapStylePandocTables();
});


</script>


</body>
</html>
